༄༅། །རྫོགས་པ་ཆེན་པོ་མན་ངག་ཟབ་དོན་སྙིང་པོ་མུན་སེལ་དཔལ་གྱི་སྒྲོན་མེ་ཞེས་བྱ་བ་བཞུགས་སོ།། །།

༄༅༅། །མ་ཧཱ་གུ་རུ་ལ་ན་མོ། ཨེ་མ་ཧོ། དུས་ཏེ་འདས་མ་འོངས་ད་ལྟའོ། གསུམ་
སངས་རྒྱས་ཀུན་གྱི་ངོ་བོ་ཉིད། ཐེག་གསུམ་སྟེ་ཀུན་འབྱུང་འདྲེན་པའི། དཀའ་ཐུབ་རིག་བྱེད་ཀྱི། དབང་
བསྒྱུར་ཐབས་ཀྱི་ཐེག་པའོ། །དམ་ཆོས་ཀུན་གྱི་མན་ངག་མཛོད། །བསླབ་སྟེ་ཚུལ་ཁྲིམས་གསུམ་
ཏིང་ངེ་འཛིན་ཤེས་རབ་ཀྱི་བསླབ་པའོ། །དགེ་འདུན་ཀུན་གྱི་ཡབ་གཅིག་པོ། །རྩ་གསུམ་སྟེ་བྱིན་

༄༅༅། །རླབས་ཀྱི་རྩ་བ་བཀའ་བརྒྱུད་བླ་མ། དངོས་གྲུབ་ཀྱི་རྩ་བ་ཡི་དམ་ལྷ་ཚོགས། ཕྲིན་ལས་ཀྱི་རྩ་བ་ཆོས་
སྐྱོང་སྲུང་མ། དཀྱིལ་འཁོར་ཀུན་གྱིས་གཙོ་བོ་རྗེ། ཁམས་གསུམ་འདོད་ཁམས་ གཟུགས་ཁམས་ གཟུགས་
མེད་ཁམས། སེམས་ཅན་ཀུན་གྱི་འདྲེན་པའི་དཔལ། །ཆོས་(སྟེ་འཁོར་བའི་ཆོས། མྱ་ངན་ལས་འདས་པའི་ཆོས། 
ལམ་གྱི་ཆོས། གསུམ་ཆོས་རྣམས་ཀུན་གྱིས་མངའ་བདག་ཉིད། །དཔལ་ཏེ་གཞི་རང་བཞིན་གྱི། རྟོགས་པ་བདག་

གི ཐུགས་རྗེ་ཆེན་པོ་ཞོར་ལས་བྱུང་བའི་དཔལ་ལོ། །གསུམ་ཀུན་གྱི་དཔལ་ལྡན་བླ་མ་ལ། །སྒོ་གསུམ་སྟེ་ལུས་ངག་ཡིད་གཉིས་ཏེ་མི་ཕྱེད་འདྲེས་པའི་ཕྱག་)མེད་
ངང་ནས་གུས་སྟེ་སྒྲུབ་པ་པོ་ཐབས་ཀྱི་ཕྱག་སྟེ་སྤྱོད་པ་ཡ་རབ་ཀྱི་ཕྱག་འཚལ་ལོ། །ཕྱག་འཚལ། །སྤྱིར་ཡང་ཚད་མ་གསུམ་སྟེ་རྒྱལ་བའི་བཀའ་ བླ་མའི་ལུང་ རང་གི་རིག་པ་ཚད་
མ་དང་འགལ་མེད་དོན། །ཁྱད་པར་བླ་མའི་མན་ངག་ཟབ་མོ་རྣམས། །ལེ་ལོའི་དབང་གིས་བརྗོད་པས་འཇིགས་ཕྱིར་དང་། །མི་བརྗོད་རང་གིས་ཉམས་སུ་
བླང་ཕྱིར་དང་། །སྣོད་དང་སྐལ་པར་ལྡན་པ་གཞན་ལ་ཡང་། །གལ་ཏེ་ཕན་ཐོག་འོང་བར་སྲིད་སྙམས་ཀྱི། །མན་ངག་ཟབ་དོན་སྙིང་པོ་འབྲི་བར་བྱ། །
ཟབ་ཅིང་རྒྱ་ཆེ་གཏིང་དཔག་དཀའ་བ་ཡི། །གསང་སྔགས་རྡོ་རྗེ་ཐེག་པའི་མན་ངག་འདི། །རྨོངས་པ་བདག་འདྲའི་སྤྱོད་ཡུལ་མ་ལགས་ཀྱིས། །ཐུན་པོ་དད་
པའི་རྗེས་སུ་འབྲངས་ནས་བྲི། །གསང་སྔགས་མངོན་ཕྱུངས་ལ་སོགས་འགལ་འཁྲུལ་ཀུན། །རྩ་བ་གསུམ་གྱི་ཚོགས་ལ་བཟོད་པར་གསོལ། །བཟོད་པར་

བཞེས་ནས་གནང་བར་མཛད་དུ་གསོལ། །དེ་ལ་འདིར་མན་ངག་ཟབ་དོན་སྙིང་པོའི་གཞུང་དོན་འདི་ལ་གསུམ་སྟེ། གཞི་དང་། ལམ་
དང་༑ འབྲས་བུའོ། །དེ་ཡང་སྤྱིར་གནས་ལུགས་བྱང་ཆུབ་ཀྱི་སེམས་རང་བྱུང་གི་ཡེ་ཤེས་ཆོས་སྐུ་ཐིག་ལེ་ཉག་གཅིག་ལས་མེད་ཀྱང་། འོ་སྐོལ་གྱི་སྟོན་པ་
ཡང་དག་པར་རྫོགས་པའི་སངས་རྒྱས་ཐབས་མཁས་ཤིང་ཐུགས་རྗེ་ཆེན་པོ་དེས། གདུལ་བྱའི་བློ་རིག་ལ་དགོངས་ནས། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་
ལ་སོགས། ཡི་གེ་རིས་སུ་དོད་པ་དང་མ་དོད་པའི་ཆོས་ལ་བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་བར་གསུངས་ཀྱང་། མདོར་བསྡུས་ན་གཞི་ལམ་
འབྲས་གསུམ་འདུས་ཏེ། གླང་པོ་ཆེར་ཆུར་འཇུག་གི་རྒྱུད་ལས། ཇི་སྙེད་སྟོན་པའི་ཐུགས་མཛོད་རྒྱ་ཆེན་རྣམས། །ཟབ་མོའི་ཆོས་ཀྱི་དབྱིང་ལས་
གཞན་མ་ཡིན། །དེ་ལས་སྣང་བའི་རྒྱུད་དོན་གཉིས་རྣམ་གསུམ་སྟེ། །རྒྱུད་དང་ཐབས་དང་འབྲས་བུར་དྲིལ་བའོ། །ཅེས་པ་དང་། གསང་བ་

འདུས་པའི་རྒྱུད་ཕྱི་མ་ལས། རང་བཞིན་རྣམ་པ་རྒྱུད་ཡིན་ཏེ། །ལམ་ནི་ཐབས་ཞེས་བྱ་བ་ཡིན། །དེ་ནི་མི་འཕྲོག་འབྲས་བུ་སྟེ། །གསུམ་གྱིས་
རྒྱུད་ཀྱི་དོན་བསྡུས་པའོ། །ཞེས་པ་དང་། དོན་བསྡུས་ལས། བྱ་བ་གཞི་དང་བྱེད་པ་རྐྱེན། །བྱ་བྲལ་འབྲས་བུའི་གནས་སྐབས་དག །ཇི་
སྙེད་ཆོས་ཀྱི་རྩ་བར་བཤད། །ཅེས་དང་། སློབ་དཔོན་པདྨས། །སྤྱིར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཡོད། །དེ་ཡང་འུབ་ཀྱིས་བསྡུས་ན། 
གཞི་ལམ་འབྲས་གསུམ་དུ་འདུས། །ཞེས་གསུངས། དེའི་དང་པོ་གཞི་ལ་བཞི་སྟེ། ཐོག་མའི་སྤྱི་གཞི་གནས་ཚུལ་དང་། ཀུན་ཏུ་བཟང་པོའི་
གྲོལ་ཚུལ་དང་། མ་རིག་སེམས་ཅན་གྱི་འཁྲུལ་ཚུལ་དང་། འཁྲུལ་པ་དེ་ལ་གཞིའི་ཆོས་ཉིད་འགྱུར་བ་མེད་པར་གནས་ཚུལ་ལོ། །དང་པོ་རྣལ་མ་
དོན་གྱི་ཀུན་གཞིའི་ཤེས་བྱ་དངོས་པོ་གཤིས་ཀྱི་གནས་ལུགས་ནི། ངོ་བོ་སྟོང་པ་སྤྲོས་དང་བྲལ་བ། རང་བཞིན་རང་གསལ་སྒྲིབ་གཡོགས་མེད་པ། 

ཐུགས་རྗེ་ཀུན་ཁྱབ་ཕྱོགས་རིས་མེད་པ། དངོས་པོའི་ཆོས་སུ་མ་སྐྱེས་པས་སྐྱེ་བ་མེད་པ། དངོས་མེད་ཆོས་སུ་མ་འགགས་
པ་མེད་པ། ཐ་དད་ཀྱི་ཆོས་སུ་མི་གནས་པས་དབྱེར་མེད་པ། དབྱེར་མེད་ཟུང་འཇུག་ཉིད་ཀྱི་ཐ་སྙད་ཀྱང་མེད་པ། དེ་ལས་གཞན་ཡང་མེད་ཅིང་མཐའ་
བྲལ་ལྷུན་གྱིས་གྲུབ་པ། མི་གནས་པ་དང་ཁྱབ་པའི་ས་ནི་རྡུལ་ཕྲན་ཙམ་ཡང་མེད་པ། གནས་པའི་ངོ་བོ་ཉིད་དང་འདི་ཞེས་པའི་དངོས་བཟུང་ཐམས་ཅད་
དང་བྲལ་བ། མེད་ལ་ཟད་མི་ཤེས་སྟོང་ལ་ཐམས་ཅད་འབྱུང་བ། གཤིས་ཅིར་ཡང་མ་ཡིན་པའི་གནད་ཀྱིས་རྐྱེན་གྱིས་ཅིར་ཡང་བྱར་བཏུབ་པ། ཕྱོགས་
གཅིག་ཏུ་གྲུབ་པ་མེད་པའི་གནད་ཀྱིས་ཕྱོགས་མེད་ཅིར་ཡང་འཆར་བ། ཅི་ལྟར་ཤར་ཡང་ངོ་བོ་ཆོས་ཀྱི་དབྱིངས་ལས་མ་གཡོས་པ། དཔེར་ན་མེས་མེ་མི་
ཚིག །ཆུས་ཆུ་མི་བང་། ནམ་མཁས་ནམ་མཁའ་མི་མཐོང་། ཉི་མས་ཉི་མ་མི་གསལ། རྫ་ནོགས་པོས་རྫ་ནོག་པོ་མི་ནག་པ་བཞིན་དུ། ཆོས་

ཉིད་འགྱུར་བ་མེད་པ། རང་བཞིན་ལྷུན་གྱིས་གྲུབ་པ། རང་བབས་གཉུག་མར་གནས་པ་འདི། སངས་རྒྱས་སྒམ་པོས་མ་བཅོས། སེམས་ཅན་སྒྲིབ་
པོས་མ་བསླད། བཅོས་བསླད་མེད་པའི་གནས་ལུགས། སངས་རྒྱས་ལ་ཚན་མི་ཆེ། སེམས་ཅན་ལ་ཚན་མི་ཆུང་། ཆེ་ཆུང་མེད་པའི་གནས་ལུགས། 
སེམས་ཅན་སངས་རྒྱས་སུ་མ་ཕོས། སངས་རྒྱས་སེམས་ཅན་དུ་མ་གྱུར། འཕོ་འགྱུར་མེད་པའི་གནས་ལུགས། རྟོགས་པས་མ་བསྣན། མ་
རྟོགས་པས་མ་འཕྲིས། འཕྲི་བསྣན་མེད། གནས་ལུགས་རྟོགས་པས་བཟང་དུ་མ་སོང་། མ་རྟོགས་པས་ངན་དུ་མ་སོང་། བཟང་ངན་མེད་པའི་
གནས་ལུགས། ཡོད་ཅེས་སྒྲོས་མ་བཏགས། མེད་ཅེས་སྐུར་པས་མི་འདེབས། སྒྲོ་སྐུར་མེད་པའི་གནས་ལུགས། འཁོར་འདས་གཉིས་ཀའི་འཆར་
གཞི་ཡིན་པས། རྒྱ་གང་དུ་ཡང་མ་ཆད། འགྲོ་བ་ཁོ་ནའོམ། འདས་པ་ཁོ་ནའི་ཕྱོགས་སུ་མ་ལྷུང་བས། རྒྱ་ཆད་ཕྱོགས་ལྷུང་མེད་པའི་གནས་ལུགས། 

འཁོར་འདས་ལམ་གསུམ། གཞི་ལམ་འབྲས་གསུམ། ལྟ་བསྒོམ་སྤྱོད་གསུམ། གོ་མྱོང་རྟོགས་གསུམ་ལ་སོགས་པའི་ཆོས་
གང་དུ་ཡང་རྒྱར་མ་ཆད། ཕྱོགས་སུ་མ་ལྷུང་། མིང་མ་ཐོགས། རི་མོ་མ་དོད། ལུང་མ་བསྟན། མཚོན་བྱ་ཐམས་ཅད་ལས་འདས་པའི་གནས་
 ལུགས༑ དེ་ལྟར་ཆོས་ཉིད་སྐྱེ་འགག་ཡོད་མེད། རྟག་ཆད། མཐའ་དབུས། སྤྲོས་པའི་མཐའ་ཐམས་ཅད་དང་བྲལ་བ། རང་བཞིན་ལྷུན་གྱིས་གྲུབ་
པ༑ རང་བབས་གཉུག་མར་གནས་པ། འདི་ནི་གཞིའི་ཆོས་ཉིད་གནས་ལུགས་ཡིན་ཏེ། སྡུད་པ་ལས། འདི་ནི་ཆོས་གཏེར་མཆོག་དང་ཆོས་
མཛོད་དམ་པ་ཡིན། །སངས་རྒྱས་རིགས་ཡིན་འགྲོ་བའི་བདེ་དང་སྐྱིད་པའི་མཛོད། །འདས་དང་མ་བྱོན་ཕྱོགས་བཅུའི་འཇིག་རྟེན་མགོན་པོ་རྣམས། །
དགེ་བ་འདི་ལས་འཁྲུངས་ཀྱང་ཆོས་དབྱིངས་ཟད་མི་འགྱུར། །ཅེས་པ་དང་། སྒྲ་ཐལ་འགྱུར་གྱི་རྒྱུད་ལས། ཐོག་མར་ངོ་བོ་རང་བཞིན་ཐུགས་རྗེ་གསུམ་

ཏུ་བཞུགས་སོ། །ཅེས་དང་། རྒྱུད་ཉི་ཟླ་ཁ་སྦྱོར་ལས། གཞི་གནས་ཡེ་ཤེས་གསུམ་ཡིན་ཏེ། །ངོ་བོ་ཀ་དག་ཡེ་ཤེས་དང་། །རང་བཞིན་ལྷུན་གྲུབ་
ཡེ་ཤེས་དང་། །ཐུགས་རྗེ་ཀུན་ཁྱབ་ཡེ་ཤེས་སོ། །ཞེས་དང་། ངེས་དོན་འདུས་པའི་རྒྱུད་ལས། རང་བྱུང་ངོ་བོ་ཉིད་ཀྱི་སྐུ། །ཆོས་རྣམས་ཀུན་གྱི་རྩ་བ་
གཞིར༑ །དུས་གསུམ་སངས་རྒྱས་ཀུན་གྱི་གསུངས། །དེ་ཕྱིར་གཞི་ལ་འཕོ་འགྱུར་མེད། །རང་བྱུང་ལྷུན་གྱི་གྲུབ་པའི་ཕྱིར། །འདི་ནི་འཁོར་འདས་གཉིས་
ཀྱི་རྒྱུ། །མ་རྟོགས་དུས་ན་འཁོར་བ་ལ། །རྟོགས་ནས་མྱ་ངན་འདས་ཞེས་བྱ། །གཞི་ལ་སངས་རྒྱས་སེམས་ཅན་མེད། །དེ་ཕྱིར་གཉིས་མེད་གཅིག་གིས་
ངང་༑ །ཐམས་ཅད་དེ་ཡི་ངོ་བོར་གནས། །ཞེས་དང་། ནམ་མཁའ་ཀློང་ཡངས་ལས། གཅིག་ནི་འཁོར་འདས་གོང་དུ་ཚར། །མིང་ནི་ངོ་བོ་ཉིད་ཀྱི་སྐུ། །
འཁོར་འདས་རབས་ཆད་ཡང་མྱེས་སོ། །དེ་གཏོས་གདོང་ནས་སྐྱེ་འཆི་མེད། །ཅེས་དང་། རིན་པོ་ཆེ་ཡོན་ཏན་ཀུན་འབྱུང་གི་རྒྱུད་ལས། ཡེ་ནས་

༄༅། །གནས་པའི་གཞི་ཉིད་ནི། རང་བཞིན་ལུས་སུ་མིང་བཏགས་ཏེ། །ལྷན་ཅིག་མ་རིག་མེད་པའི་ཕྱིར། །གསང་སྔགས་མ་གོས་འཁྲུལ་
མ་མྱོང་། །ལུང་ལྡན་གདམ་ངག་མེད་པའི་ཕྱིར། །རྟོགས་མ་མྱོང་བའི་སངས་རྒྱས་ཡིན། །ཕྱི་ཡི་འབྱུང་བ་མེད་པའི་ཕྱིར། །རྒྱུ་དང་རྐྱེན་གྱིས་འདུས་མ་
བྱས། །རང་བཞིན་གཞི་ཡི་མཚན་ཉིད་ནི། །ཡེངས་དང་མ་ཡེངས་ཆ་མེད་ཕྱིར། །དོན་མ་ཟིན་པ་གཉིས་ཀའི་གཞི། །ནམ་ལངས་ཉི་མ་ཤར་བ་འདྲ། །
ཞེས་དང་། བཻ་རོ་ཙ་ནས། ཀུན་གཞི་མ་བཅོས་ཡེ་ནས་གནས། །རྒྱུ་ལས་མ་བྱུང་རང་བྱུང་བཅོམ་ལྡན་འདས། །རྐྱེན་དང་མ་བྲལ་གཉེན་པོ་གཤིག་ཏུ་
མེད། །དངོས་པོ་མེད་པས་འབྲས་བུའི་འདོད་པ་བྲལ། །གཞི་ལམ་གཉིས་དང་བྲལ་བས་ཡེ་ནས་ཆོས་ཀྱི་སྐུ། །དབྱིབས་དང་ཁ་དོག་བྲལ་བས་དཔེ་ཡི་
མཚོན་ཏུ་མེད། །འཁོར་འདས་སྐྱེ་འཆི་མེད་པས་རྟག་པ་ཆེན་པོའི་སྐུ། །རྟག་ཆད་གཉིས་སུ་མེད་པས་མཐའ་གཉིས་རྐྱེན་དང་བྲལ། །ཞེས་དང་། 

སློབ་དཔོན་པདྨས། གཞིའི་ཆོས་ཉིད་ངོ་བོ་རང་བཞིན་ཐུགས་རྗེ་གསུམ་དུ་ཤེས་པར་གྱིས་ཤིག །ཅེས་དང་། དེ་ལ་འཁྲུལ་ཞེས་སྒྲོས་མ་བཏགས། རྟོགས་
ནས་གྲོལ་ཞེས་བྱང་མ་ཆུབ། །དཔེར་ན་ཏིལ་གྱི་འབྲས་བུ་བཞིན། །མར་དང་མྱུ་གུ་གང་ཡང་མིན། །འཁྲུལ་ནས་སྡུག་བསྔལ་རྒྱུད་ལ་མེད། །གྲོལ་ནས་
མཁྱེན་བརྩེ་ཕྲིན་ལས་མེད། །དེ་ཕྱིར་འཁོར་མིན་འདས་པ་ཡང་མིན། །འདི་ནི་འཁོར་འདས་སྤྱི་གཞིར་འཐད། །ཅེས་དང་། ཐུགས་ཐིག་ལས། ཐོག་
མར་བསྟན་པའི་བྱང་ཆུབ་སེམས། །འགྲོ་བ་མང་པོའི་སེམས་རྒྱུད་ལས། །ལོག་རྟོག་ངོ་བོའི་རྒྱུ་རྐྱེན་གྱིས། ཐ་དད་དུས་ནས་གསེར་བཞིན་དུ། །རང་བྱུང་ཡེ་
ཤེས་ཐ་དད་མེད། །དེའང་འཆིང་གྲོལ་གཉིས་ཀའི་བདག །མེ་ལོང་དང་ནི་གཡའ་བཞིན་དུ། །ཕན་ཚུན་སྤངས་པ་མེད་པ་ལ། །བྱིས་པས་གཞི་དང་
རྟེན་ཞེས་སྨྲ། །མཁས་པ་ལྷུན་གྲུབ་སྨ་བསམ་འདས། །ཞེས་དང་། རྗེ་དམ་པ་བདེ་བར་གཤེགས་པས། ཐོག་མར་བསྟན་པའི་དོན་ཉིད་ནི། །དཀྱིལ་

༄༅། །འཁོར་གསུམ་པོ་དབྱེར་མེད་ཅིང་། །ཤེས་བྱ་ཀུན་གྱི་གཞིར་གནས་པ། །ཐམས་ཅད་ངོ་བོ་མཉམ་པ་ཡིན། །ཞེས་གསུངས། དེ་
ལྟར་གཞིའི་གནས་ལུགས་དོན་གྱི་ངོ་བོ་ལ། ཡེ་ཐོག་ཐོག་མ་མེད་པ་ནས། །མ་ཐོག་ཐ་མ་མེད་པ་རུ། །དུས་ཐམས་ཅད་དུ་མ་རིག་པ་དང་འཁྲུལ་པའི་དྲི་
མ་མེད་པ་རང་བཞིན་གྱིས་རྣམ་པར་དག་པ་ཡིན་ཏེ། ཀློང་གསལ་ལས། ཐོག་མཐའ་ཀ་དག་གསལ་སྟོང་ཁྱབ། །ཅེས་དང་། སམྦུ་ཊི་ལས། ཐོག་མ་
དབུས་མཐའ་དྲི་མ་མེད། །ཅེས་དང་། ཡི་གེ་མེད་པའི་རྒྱུད་ལས། ཀྱེ་མ། ང་རང་བྱུང་གི་ཡེ་ཤེས་ལ་འཁྲུལ་པ་ཀ་ནས་དག་པས། ཡིན་མིན་གྱི་
མཐའ་ལས་འདས་པ་ཉིད་དོ། །ཞེས་དང་། ངེས་དོན་འདུས་པའི་རྒྱུད་ལས། ཐམས་ཅད་ཡེ་ཤེས་ཆེན་པོར་གསལ། །མ་རིག་མུན་པ་གདོད་ནས་དག །
ཅེས་དང་། །དུས་གསུམ་གཅིག་པར་ངེས་པའི་ཕྱིར། །མ་སྐྱེས་མི་ནུབ་ཡེ་ཤེས་ནི། །མི་འབྱུང་མི་འགྲོ་ཡེ་ནས་དག །དེ་ཡང་ཆོས་ཉིད་གནས་ལུགས་

ཡིན༑ །ཞེས་དང་། མཚན་བརྗོད་ལས། སངས་རྒྱས་ཐོག་མ་ཐ་མ་མེད། །དང་པོའི་སངས་རྒྱས་རྒྱུ་མེད་པ། །ཡེ་ཤེས་མིག་གཅིག་དྲི་མ་མེད། །ཅེས་
གསུངས་སོ། །འོ་ན་མ་རིག་པ་འཁྲུལ་པ་གང་ནས་བྱུང་སྙམས་ན། དེ་ལྟར་གཞི་དང་པོ་ནས་དྲི་མ་མེད་པར་རང་བཞིན་གྱི་རྣམ་པར་དག་པ་ཡིན་ཀྱང་། དེ་ལྟར་མ་
རྟོགས་པའི་ངོས་ནས་མ་རིག་པ་དང་འཁྲུལ་པའི་དྲི་མ་ཐམས་ཅད་གློ་བུར་དུ་འབྱུང་བ་ཡིན་ཏེ། ཕ་དམ་པས། འཁྲུལ་པ་གཞི་ལ་མེད་སྟེ་གློ་བུར་འབྱུང་། །མཚན་
ཉིད་གོ་བར་གྱིས་ཤིག་དིང་རི་བ། །ཞེས་དང་། ཚད་མ་རྣམ་འགྲེལ་ལས། སེམས་ཉིད་རང་བཞིན་འོད་གསལ་བས། །ཉོན་མོངས་རྣམས་ནི་གློ་བུར་བ། །
ཞེས་དང་། བརྟག་གཉིས་ལས། སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབ། །ཅེས་དང་། རིན་པོ་ཆེ་ཡོན་ཏན་ཀུན་
འབྱུང་གི་རྒྱུད་ལས། ཅི་ཞིག་ལྟར་ན་ཡེངས་ཚུལ་གྱིས། །འཁྲུལ་གཞི་མེད་པར་འཁྲུལ་པ་འབྱུང་། །མེད་པ་བྱུང་བ་ཡ་མཚན་ཆེ། །ཞེས་དང་། རྒྱུད་

༄༅། །རང་བྱུང་བདེ་གསལ་ལས། ཡེ་ཤེས་ལ་འཁྲུལ་མ་རིག་འཁྲུལ། །ཐིག་ལེ་མ་འཁྲུལ་དངོས་པོ་འཁྲུལ། །སངས་རྒྱས་མ་
འཁྲུལ་སེམས་ཅན་འཁྲུལ། །ཅེས་དང་། དཔལ་རྡོ་རྗེ་སེམས་པས་དགའ་རབ་རྡོ་རྗེ་ལ་གསུངས་པར། དཔེར་ན་ནམ་མཁའ་ལ་སྤྲིན་དང་རླུང་གི་རྒྱུ་མེད་
ཀྱང་སྤྲིན་དང་རླུང་བྱུང་། རྒྱ་མཚོ་ལ་རླབས་དང་རྙོགས་མའི་རྒྱུ་མེད་ཀྱང་། རླབས་དང་རྙོགས་མ་བྱུང་། དེ་བཞིན་སེམས་ཉིད་ཆོས་ཉིད་ཀྱི་སྐུ་ཡིན་པ་
ལ༑ འཁྲུལ་པའི་རྒྱུ་མེད་ཀྱང་། སྐྱོད་བྱེད་ཀྱི་རླུང་འམ་རིག་པ་གློ་བུར་དུ་ལངས་ཏེ། རྒྱུ་མ་རིག་པའི་སེམས་ཅན་དུ་ཁ་ཕྱིར་དྲངས་ཏེ་འཁྲུལ་ལོ། །
ཞེས་དང་། འཇམ་དཔལ་རོལ་པའི་མདོ་ལས། སྲིད་མོ་འདི་ལྟར་ཏེ། ནམ་མཁའ་ལ་མེ་འབར་ཡང་ནམ་མཁའ་མེས་ཚིག་པར་མི་ནུས་སོ། །དེ་
བཞིན་དུ་སེམས་ཉིད་རང་བཞིན་གྱིས་འོད་གསལ་བ་ལ་གློ་བུར་གྱི་དྲི་མ་བྱུང་། རང་བཞིན་གྱིས་འོད་གསལ་བ་དེ་གློ་བུར་གྱི་དྲི་མས་ཀུན་ནས་ཉོན་མོངས་པ་

ཅན་དུ་བྱེད་པར་མི་ནུས་སོ། །ཞེས་གསུངས་སོ། །དེ་ལྟར་གཞི་གནས་ལུགས་དོན་གྱི་ངོ་བོ་ནི། འཁོར་འདས་ལམ་གསུམ་ལ་སོགས་ཤེས་བྱའི་ཆོས་ཀུན་
གྱི་ཐ་སྙད་མེད་ཅིང་ཀུན་གྱི་འབྱུང་གནས་ཆེན་པོར་གནས་ཏེ། རྒྱུད་ལས། མ་བྱུང་མ་སྐྱེས་སྔོན་རོལ་ནས། །ཐོག་མའི་མགོན་པོ་འོད་མི་འགྱུར། །ཀུན་
གྱིས་འབྱུང་གནས་ཆེན་པོར་གནས། །ནམ་མཁའ་རྒྱ་མཚོ་རིན་ཆེན་དང་། །གསེར་དང་ག་བུར་འབྲུ་མར་བཅས། །ཞེས་གསུངས་པས། སངས་རྒྱས་
སེམས་ཅན་གང་ཡང་མ་བྱུང་མ་སྐྱེས་པའི་སྔོན་རོལ་ནས། ཐོག་མའི་མགོན་པོ་འོད་མི་འགྱུར་བ་ཞེས་བྱ་སྟེ། གཞིའི་ཆོས་ཉིད་འགྱུར་བ་མེད་པ་དེ་ཉིད། ཀུན་
གྱི་འབྱུང་གནས་ཆེན་པོར་གནས་ཏེ། མེད་ལ་ཟད་མི་ཤེས། སྟོང་ལ་ཐམས་ཅད་འབྱུང་བ་ནམ་མཁའ་ལྟ་བུ་དང་། ལས་དང་ཉོན་མོངས་པ་རྦ་རླབས་
འཕྱོ་ཡང་། གདིང་ཆོས་ཉིད་ལ་གཡོ་བ་མེད་པ་རྒྱ་མཚོ་ལྟ་བུ་དང་། རྟོགས་ན་ཐར་པ་དང་ཐམས་ཅད་མཁྱེན་པའི་ཕན་ཡོན་དཔག་ཏུ་མེད་པ་འབྱུང་ལ་མ་རྟོགས་

༄༅། །ན་བཏང་སྙམས་སུ་ལུས་ས་ནོར་བུ་རིན་པོ་ཆེ་དག་མ་དག་ལྟ་བུ་དང་། ངོ་བོ་ལ་འགྱུར་བ་མེད་ཅིང་རྣམ་པ་ཤེས་བྱའི་ཆོས་དུ་མ་སྣ་ཚོགས་
སུ་ཤར་བ། གསེར་དང་གསེར་གྱི་གཟུགས་བརྙེན་ལྟ་བུ་དང་། རྟོགས་ནས་ཐར་པ་དང་ཐམས་ཅད་མཁྱེན་པའི་ཕན་ཡོན་དཔག་ཏུ་མེད་པ་འབྱུང་བ། མ་
རྟོགས་འཁྲུལ་ན་འཁོར་བའི་ཉེས་དམིགས་དཔག་ཏུ་མེད་པ་འབྱུང་བ། ཚ་གྲང་གི་ནད་ལ་ག་བུར་ལྟ་བུ་དང་། མ་རྟོགས་ན་འཁོར་འདས་གཉིས་ཀའི་འཆར་
གཞི་བྱེད་པའི། རྟོགས་ནས་ཕྱིར་ལྡོག་མེད་པ་ཏིལ་དང་ཏིལ་མར་ལྟ་བུའོ། །གཞན་ཡང་ཐུགས་ཐིག་ལས། དཔེར་ན་ཨཱརྱ་ཛམ་བྷ་ལ། །ནེའུ་ལེའི་
རྐྱལ་པ་རིན་ཆེན་ཆར། །རྒྱལ་པོ་ཡང་དག་དོན་གྱི་གནས། །བྲམ་ཟེ་དམ་པ་ཅིའི་ར། །དབུལ་བ་ཏན་ཏྲའི་གྲོང་ཁྱེར་དང་། །རིགས་ངན་ཤན་པ་རཀྵིའི་
གནས༑ །གདོལ་པ་དྲུང་དུ་རིན་པོ་ཆེ། །སྣ་ཚོགས་རིན་ཆེན་ཕལ་པ་ལྔ། །བྱེད་ཚུལ་གྲམ་པ་ལྷག་ཧྲལ་ཧྲོལ། །ཤ་ཁྲག་རུས་པ་རིན་ཆེན་སིལ། །

གཅིག་ལ་སོ་སོར་སྣང་བ་བཞིན། །སྤྱོད་ཡུལ་ཐ་དད་སྣང་བ་ཡང་། །རང་སེམས་རྐྱེན་གྱིས་སྣང་བ་ཙམ། །དེ་ལ་དེ་བསྒྱུར་སྣང་བཏུབ་བོ། །ཞེས་
གསུངས་པས། དཔེར་ན་ཨཱརྱ་ཛམ་བྷ་ལས་རིན་པོ་ཆེའི་ཆར་གཅིག་ལས་མ་ཕབ་ཀྱང་། སེམས་ཅན་གྱི་བསོད་ནམས་ཀྱི་ཁྱད་པར་གྱིས་སྣ་ཚོགས་སུ་འགྱུར་ཏེ། 
འཁོར་ལོས་བསྒྱུར་བའི་རྒྱལ་པོ་རྣམས་ལ་རིན་པོ་ཆེ་སྣ་ཚོགས་ཀྱི་ཆར་ཕབ་བྲམ་ཟེ་ཆེན་པོ་བསོད་ནམས་ཅན་རྣམས་ལ་གསེར་ལ་སོགས་པའི་རིན་པོ་ཆེ་ཕལ་པ་
ལྔའི་ཆར། ཡི་དྭགས་རྣམས་ལ་བྱེ་ཚན་དང་རྡོ་ཚན་གྱི་ཆར། མི་དབུལ་པོ་དང་སྤང་པོ་རྣམས་ལ་ཟས་ཀྱི་ལྷག་མ་དང་གོས་ཀྱི་ཧྲལ་ཧྲུལ་གྱི་ཆར། ཤན་
པ་དང་སྲིན་པོ་རྣམས་ལ་ཤ་ཁྲག་རུས་པའི་ཆར། ཞིང་ལས་པ་རྣམས་ལ་འབྲུ་རིན་པོ་ཆེ་སིལ་མའི་ཆར་བབ་པ་བཞིན་དུ་སྣང་ཚུལ་བཅུ་བདུན་ལ་སོགས་སྤྱོད་
ཡུལ་མི་འདྲ་བ་དུ་མ་སྣ་ཚོགས་སུ་སྣང་ཡང་། ལས་བཟང་ངན། རྟོགས་མ་རྟོགས། དབང་པོ་ནོ་རྟུལ་ལ་སོགས་པའི་རྐྱེན་གྱིས་བསྒྱུར་བས། སེམས་

༄༅། །ཉིད་འགག་པ་མེད་པའི་རང་སྣང་སྣ་ཚོགས་སུ་སྣང་བའོ། །དེ་ལྟར་སྣ་ཚོགས་སུ་ཤར་ཡང་གཞིའི་ངོ་བོ་ལ་སྣ་ཚོགས་ཀྱི་དྲི་མས་མ་གོས་ཤིང་། 
རང་བྱུང་ཡེ་ཤེས་ཆོས་སྐུ་ཐིག་ལེ་ཉག་ཅིག་ལས་མ་གཡོས་ཏེ། ཡི་གེ་མེད་པའི་རྒྱུད་ལས། རང་བྱུང་གི་ཡེ་ཤེས་ལ་བཅད་པའི་ཡུལ་མེད་དོ། །སྔར་འདས་པ་
མེད་དོ། །ཕྱིས་འབྱུང་བ་མེད་དོ། །ད་ལྟ་སྣང་བ་གང་ཡང་མེད་དོ། །ལས་མེད་དོ། །གསང་སྔགས་མེད་དོ། །མ་རིག་པ་མེད་དོ། །སེམས་མེད་དོ། །
ཤེས་རབ་མེད་དོ། །འཁོར་བ་མེད་དོ། །མྱ་ངན་ལས་འདས་པ་མེད་དོ། །རིག་པ་ཉིད་ཀྱང་ཡོད་པ་མ་ཡིན་ཏེ། སེམས་སུ་སྣང་བ་གང་ཡང་མེད་དོ། །དེ་
ཐམས་ཅད་འཛིན་པ་མེད་པ་ལས་བྱུང་ངོ་། །ཞེས་དང་། ངེས་དོན་འདུས་པ་ལས། གཞི་ལ་སངས་རྒྱས་སེམས་ཅན་མེད། །དེ་ཕྱིར་གཉིས་མེད་གཅིག་གི་
དང་༑ །ཐམས་ཅད་དེ་ཡི་ངོ་བོར་གནས། །ཞེས་དང་། ཐུགས་ཐིག་ལས། ཐ་དད་དུས་ནས་གསེར་བཞིན་དུ། །རང་བྱུང་ཡེ་ཤེས་ཐ་དད་མེད། །ཅེས་སོ། 

གཉིས་པ་ཀུན་གཞིའི་གྲོལ་ཚུལ་ནི། གཞིའི་ཆོས་ཉིད་འགྱུར་བ་མེད་པ་དེ་ཉིད་རང་ངོ་རང་གིས་ཤེས་ནས་གྲོལ་ཏེ། སློབ་དཔོན་པདྨས། དེ་ཡང་ཡེ་ནས་འཁྲུལ་
མ་མྱོང་། །གདོད་ནས་དག་པའི་སངས་རྒྱས་ཏེ། །ཀུན་ཏུ་བཟང་པོའི་གྲོལ་གཞིར་འཐད། །ཅེས་དང་། རིན་པོ་ཆེ་ཡོན་ཏན་ཀུན་འབྱུང་ལས། སངས་རྒྱས་
ཀུན་གྱི་རྟོགས་པའི་ཕྱིར། །ཐིག་ལེ་ཉག་གཅིག་ཆོས་ཀྱི་སྐུ། །ཡེ་ནས་ཡོད་དང་རྟོག་པ་གཉིས། །སྔ་ཕྱི་མ་ཡིན་དུས་མཉམ་དུ། །གཅིག་ཆར་རྟོགས་
པའི་སངས་རྒྱས་ལ། །ཀུན་ཏུ་བཟང་པོའི་དགོངས་པ་ཡིན། །རི་པོ་ཏ་ལར་ཉི་ཤར་འདྲ། །ཞེས་དང་། ཡེ་ཤེས་གཏིང་རྫོགས་ཀྱི་རྒྱུད་ལས། སེམས་
ཅན་མ་འཁྲུལ་སངས་རྒྱས་མེད་པའི་གོང་། །ངོ་བོ་ཉིད་ཀྱི་སྐུ་ལ་རང་བྱུང་སེམས། །དེ་ཉིད་མ་འཁྲུལ་གནས་ལུགས་ཡིན་པའི་ཕྱིར། །དེ་རྟོགས་ཆོས་སྐུ་
མྱ་ངན་འདས་པའི་ཆོས། །ཀུན་ཏུ་བཟང་པོ་ཡེ་ཤེས་རང་བྱུང་ཐུགས། །རང་སེམས་རང་གིས་རིག་པས་ཆོས་ཀྱི་རྗེ། །ཞེས་དང་། ནམ་མཁའ་ཀློང་ཡངས་

༄༅། །ཀྱི་རྒྱུད་ལས། འཁོར་འདས་མེད་པའི་གོང་རོལ་ནས། །ང་རྟོགས་ཀུན་ཏུ་བཟང་པོ་བྱུང་། །ཞེས་དང་། སྒྲ་ཐལ་འགྱུར་གྱི་རྒྱུད་
ལས༑ སངས་རྒྱས་འཁྲུལ་པར་མ་གྱུར་པས། །གཞི་ནས་འཕགས་པའི་དབང་པོ་ཡིས། །རང་སྣང་རང་བཞིན་མེད་པར་ཤེས། །རྟོག་དཔྱོད་ཡིད་
རྣམས་ཕྱིར་མ་ཤོར། །འགྱུ་བ་རང་ཐོག་ཆོད་པའོ། །རྟོགས་དང་སངས་རྒྱས་དུས་མཉམ་བྱུང་། །ཞེས་དང་། བཀྲ་ཤིས་མཛེས་ལྡན་ལས། མ་
གཡོས་པ་ཡི་ཆོས་སྐུ་ཆེན་པོ་ལ། །མ་འཁྲུལ་པ་ཡི་སངས་རྒྱས་ཆེན་པོ་བཞུགས་སོ། །ཞེས་དང་། དེའང་སེམས་ཅན་དུ་འཁྲུལ་མ་མྱོང་བས། 
སེམས་ལ་མ་བྱུང་བའི་སངས་རྒྱས་རང་གིས་རྟོགས་ནས་སངས་རྒྱས་ཏེ། ངེས་དོན་དུ་འདུས་པའི་རྒྱུད་ལས། སེམས་ལས་མ་བྱུང་སངས་རྒྱས་ནི། །
རང་བྱུང་ཡེ་ཤེས་ཆོས་སྐུ་སྟེ། །སངས་རྒྱས་ཀུན་གྱི་ངེས་པའི་དོན། །རྣལ་འབྱོར་ཀུན་གྱི་དམ་པའི་ལམ། །ཐམས་ཅད་མཁྱེན་པའི་ཡེ་ཤེས་མཆོག །

ད་ཡང་རྡོ་རྗེ་སེམས་དཔའ་ཉོན། །སེམས་ནི་མ་རིག་མུན་པ་ཡིན། །སངས་རྒྱས་སེམས་བྲལ་ཡེ་ཤེས་སྐུ། །མ་རིག་སེམས་སངས་སྒྲིབ་པ་དག །
ཐམས་ཅད་མཁྱེན་པའི་ཡེ་ཤེས་རྒྱས། །ཞེས་དང་། སངས་ནི་འཛིན་པའི་འཁྲུལ་པ་སངས། །རྒྱས་ནི་མི་གཡོ་ཆོས་སྐུ་རྒྱས། །སངས་ནི་སེམས་སུ་
འཛིན་པ་སངས། །རྒྱས་ནི་རང་བྱུང་ཡེ་ཤེས་རྒྱས། །སངས་ནི་གོལ་སྒྲིབ་སེམས་སུ་སངས། །རྒྱས་ནི་མི་རྟོག་ཡེ་ཤེས་རྒྱས། །སངས་ནི་བྱིང་དང་
རྨུག་པ་སངས། །རྒྱས་ནི་རང་གི་ཡེ་ཤེས་རྒྱས། །དེ་ཕྱིར་སེམས་ལས་མ་བྱུང་བའི། །ཡེ་ཤེས་རང་གསལ་སངས་རྒྱས་ཡིན། །ཞེས་གསུངས་
སོ༑ །བསགས་སྦྱང་ལ་སོགས་པའི་རྒྱུད་ལས་མ་བྱུང་བའི་རང་བྱུང་ལྷུན་གྲུབ་ཀྱི་འབྲས་བུ་རང་གིས་རྟོགས་ནས་སངས་རྒྱས་ཏེ། དེ་ཉིད་ལས། རྒྱུ་
རྐྱེན་མེད་པའི་མཐུན་དཔེ་ནི། །ནོར་བུ་རིན་ཆེན་ཀུན་ལན་བཞིན། །ཆོས་སྐུ་རྒྱུ་ལ་རག་མ་ལུས། །རྐྱེན་ལ་མི་ལྟོས་སྨོས་ཅི་དགོས། །དེ་ཡང་

འདུས་པའི་སྙིང་པོ་ཉོན། །རྒྱུ་ནི་འདུས་བྱས་མི་རྟོག་ཕྱིར། །གཉེན་པོས་འཇིགས་ཕྱིར་རྐྱེན་ཁར་འགྲོ། །དེ་ཕྱིར་རྒྱུ་རྐྱེན་མ་སྐྱེད་
པའི། །རང་བྱུང་ཆོས་སྐུ་འགྱུར་མེད་དེ། །ཆོས་རྣམས་ཀུན་གྱི་སྙིང་པོ་ཡིན། །ཞེས་དང་། སྔོན་གྱི་སངས་རྒྱས་རྒྱུས་མ་བསྐྱེད། །རྐྱེན་མེད་
རང་བྱུང་ཡིན་པའི་ཕྱིར། །ཡེ་ནས་སངས་རྒྱས་ཡིན་པར་བཤད། །ཅེས་སོ། །ལུང་སྟོན་པའི་བླ་མ་མེད་པས། ལུང་ལས་མ་བྱུང་བའི་མན་ངག །
རང་རིག་པའི་ཡེ་ཤེས་ཀྱི་རང་ངོ་ཤེས་ནས་སངས་རྒྱས་ཏེ། དེ་ཉིད་ལས། ལུང་ལ་མ་བརྟེན་མན་ངག་ཆོས། །རང་གི་རིག་པས་རང་རྟོགས་ཕྱིར། །འཁྲུལ་
མ་མྱོང་ལ་རྟོགས་པ་ཡོད། །དེ་དུས་འཁོར་འདས་འབྱུང་བ་མེད། །གཞི་ཤེས་རང་བྱུང་རིག་པ་ལ། །གཞི་གནས་མ་རིག་མེད་པའི་ཕྱིར། །
གྱིས་སྔར་འཁྲུལ་མ་མྱོང་བས། །ལུང་ལྡན་གྱིས་ནི་བསྟན་མི་དགོས། །དེ་ཕྱིར་ལུང་ལས་མ་བྱུང་ཆོས། །ཡ་མཚན་རྨད་དུ་བྱུང་བའི་བཀའ། །སངས་

རྒྱས་ཐམས་ཅད་དེ་ལ་བསྐྱེད། །ཅེས་སོ། །ལུང་གི་ཆོས་ཐམས་ཅད་ལུང་ལས་མ་བྱུང་བའི་མན་ངག་རྟོགས་པའི་ཀུན་ཏུ་བཟང་པོ་དེ་ཉིད་ལས་བྱུང་སྟེ། 
དེ་ཉིད་ལས། ཀུན་བཟང་སྤྲུལ་པ་རྣམ་གསུམ་གྱི། །སྐུ་གསུང་ཐུགས་ཀྱི་སྒོ་ནས་ནི། །ཐེག་པའི་ཆོས་རྣམས་བཤད་པ་ཡང་། །ལུང་ལ་མ་བརྟེན་
ཆོས་འདི་ཡི། །བྱིན་གྱིས་རླབས་ཀྱིས་བྱུང་བ་ཡིན། །ཞེས་དང་། ནམ་མཁའ་ཀློང་ཡངས་ལས། གཅིག་ནི་ཆོས་ཀྱི་དབྱིངས་སུ་ཚར། །མིང་
ནི་ཆོས་སྐུ་ཀུན་ཏུ་བཟང་། །སངས་རྒྱས་ཀུན་གྱིས་མྱེས་པོར་གྲགས། །ཐེག་པའི་ཆོས་རྣམས་དེ་ལས་བྱུང་། །ཞེས་སོ། །གསུམ་པ་མ་རིག་སེམས་
ཀྱི་འཁྲུལ་ཚུལ་ནི། གཞི་ཆོས་ཉིད་འགྱུར་བ་མེད་པ་དེ་ཉིད། །རང་ངོ་རང་གིས་མ་ཤེས་པའི་མ་རིག་པ་ལས་འཁྲུལ་པ་བྱུང་སྟེ། སྡུད་པ་ལས། 
སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་ཀུན། །དེ་ཀུན་མ་རིག་ལས་བྱུང་བདེ་བར་གཤེགས་པ་གསུང་། །ཞེས་དང་། ངེས་དོན་འདུས་པ་ལས། 

༄༅། །མ་རིག་ལས་སྐྱེས་ཆགས་སྡང་སེམས། །དེ་ཕྱིར་འཁོར་བའི་རྩ་བ་སྟེ། །ཅེས་དང་། བང་མཛོད་ལས། རྣམ་ཀུན་ལྡན་
རྣམ་པ་དེ། །ཡོད་ཀྱང་རང་གིས་མ་ཤེས་པས། །སྐྱེས་བུ་ལུས་དང་བྱད་འགྲོགས་འདྲ། །ཆོས་སྐུ་ཆུ་དང་འདྲ་བ་ལ། །བག་ཆགས་ས་འདྲས་
བསླད་པ་ལས། །ཀུན་གཞི་ཞེས་པའི་མིང་དུ་བཏགས། །ཞེས་དང་། རིན་པོ་ཆེ་ཡོན་ཏན་ཀུན་འབྱུང་གི་རྒྱུད་ལས། ཅི་ཞིག་ལྟར་ན་ཡིད་ཚུལ་གྱིས། 
འཁྲུལ་གཞི་མེད་པར་འཁྲུལ་པ་བྱུང་། །མེད་པར་བྱུང་བ་ཡ་མཚན་ཆེ། །དང་པོ་འཁྲུལ་གཞི་མེད་པ་ནི། །རང་བཞིན་ལུས་ཏེ་མ་ཤེས་པས། །
མེད་ལ་ཡོད་གྲགས་ཡིད་ཙམ་བྱུང་། །དེ་ཉིད་རང་རྗེད་རིབ་ཀྱིས་འགྲིབ། །དེ་གཉིས་དུས་མཉམ་ལུང་མ་བསྟན། །དེ་ཕྱིར་ལུང་མ་བསྟན་པ་ནི། །
འཁོར་བར་བསྐྱེད་པའི་རྒྱུ་ཡིན་པས། །ཉི་མ་ལ་ནི་སྤྲིན་བསྒྲིབ་འདྲ། །ཞེས་དང་། སློབ་དཔོན་པདྨས། དེ་ཡང་ཀུན་གཞིའི་རྣམ་ཤེས་ལས། ། 

བདག་རྟོག་གཞན་རྟོག་ཕྲ་མོ་ལ། །དེ་གསུམ་གཅིག་ཏུ་དྲིལ་བ་ལས། །མ་རྟོགས་སེམས་ཅན་འཁྲུལ་གཞིར་འཐད། །ཅེས་གསུངས་པས། །དེ་ལྟར་
ལྷན་ཅིག་བྱེད་པའི་མ་རིག་པས་ངོ་མ་ཤེས་པའི་ཐོག་ནས། ཉེ་བར་ལེན་པའི་མ་རིག་པས་གཟུང་འཛིན་གཉིས་སུ་འཁྲུལ་ཏེ། ཡེ་ཤེས་ཀློང་གི་བརྡའི་རྒྱུད་
ལས༑ གཞི་ནི་ཆོས་སྐུ་དྲི་བཅས་ཏེ། དུས་ནི་ཐོག་མ་མེད་ནས་འཁྲུལ། །རྐྱེན་ནི་གཉིས་འཛིན་ཤེས་པ་སྟེ། །འཁྲུལ་པ་རང་གི་ངོ་བོ་ནི། ནང་དུ་
ངར་འཛིན་ཕྲ་ཞིང་བརློམས། །ཕྱིར་ནི་གཟུང་འཛིན་རྟོག་པ་རྒྱས། །ཤེས་དང་། བང་མཛོད་ལས། ཐོ་མི་ཐག་སྦྲུལ་སྨྲིག་རྒྱུ་དང་། །ལོག་པས་ཀུན་
རྫོབ་གསུམ་འཕྲུལ་ཡིན། །ཅེས་དང་། སྡུད་པ་ལས། ཅི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན། །ཅེས་དང་། ཚད་མ་རྣམ་འགྲེལ་
ལས༑ བདག་ཡོད་ན་ནི་གཞན་དུ་ཤེས། །བདག་གཞན་ཆ་ལས་འཛིན་དང་སྡང་། །དེ་དག་རྣམས་དང་འབྲེལ་པ་ལས། །ཉེས་པ་ཐམས་ཅད་

༄༅། །འབྱུང་བར་ཟད། །ཅེས་དང་། རྗེ་དམ་པ་བདེ་བར་གཤེགས་པས། ལྷན་ཅིག་བྱེད་དང་ཉེ་བར་ལེན། །མ་རིག་རྣམ་པ་གཉིས་མཐུ་
ཡིས༑ །མ་རྟོགས་པ་དང་ལོག་པར་རྟོག །རྒྱལ་པོའི་ཕྲུ་གུ་འཁྱམས་པ་བཞིན། །ཞེས་སོ། དེ་ཡང་དང་པོ་མ་རིག་པའི་ཐོག་ནས་གཟུང་འཛིན་ཕྲ་མོ་ལངས། 
དེ་ནས་ཇེ་རགས་ཇེ་རག་ལ་སོང་སྟེ། ནང་འཛིན་པའི་སེམས་ཀྱིས་ཕྱི་གཟུང་བའི་ཡུལ་ལ་བཟང་ངན་བར་གསུམ་དུ་བཅད་ཅིང་། བཟང་པོ་ལ་འདོད་ཆགས། 
ངན་པ་ལ་ཞེ་སྡང་། བར་པ་ལ་གཏི་མུག །བདག་ཏུ་ང་རྒྱལ། གཞན་དུ་ཕྲག་དོག་དང་ཉོན་མོངས་པ་དུག་ལྔ་སྐྱེས། དེའི་དབང་གིས་ལས་དགེ་མི་
དགེ་ལུང་མ་བསྟན། སྣ་ཚོགས་བསགས་པའི་བག་ཆགས་ཀུན་གཞིའི་སྟེང་དུ་སོང་བས། གནས་ཁམས་གསུམ་དུ་འཁོར་ཞིང་། བཅུད་འགྲོ་བ་
རིགས་དྲུག་གིས་བདེ་སྡུག་སྣ་ཚོགས་མྱོང་བ་ཡིན་ཏེ། གསང་སྙིང་ལས། མ་རིག་རྟོག་པའི་གཟུང་འཛིན་གྱིས། །ཕྱི་ནང་རྟེན་འབྲེལ་གཉིས་སུ་

འཁོར༑ །མི་མཐུན་བདེ་སྡུག་སྣ་ཚོགས་མྱོངས། །ཞེས་དང་། ཡང་། ཡེ་ནས་བདེར་གཤེགས་སྙིང་པོ་ལ། །རང་གི་རྣམ་རྟོག་ལས་ཀྱིས་སྤྲུལ། །
སྣ་ཚོགས་ལུས་དང་ལངས་སྤྱོད་དང་། །གནས་དང་སྡུག་བསྔལ་ལ་སོགས་པ། །བདག་དང་བདག་གིར་སོ་སོར་འཛིན། །ཅེས་དང་། ནམ་མཁའ་
ཀློངས་ཡང་ལས། གཅིག་ནི་མ་རིག་མུན་པར་ཚར། །མིར་ནི་འགྲོ་དྲུག་སེམས་ཅན་ཏེ། །ཆགས་སྡང་ལྔ་ལ་ལོངས་སྤྱོད་པས། །འཁོར་བའི་སྡུག་
བསྔལ་དེ་ལས་སྨིན། །ཅེས་དང་། འབུམ་ལས། མ་རིག་པའི་རྐྱེན་གྱིས། འདུ་ཤེས་རྣམ་པར་ཤེས་པ། མིང་གཟུག སྐྱེ་མཆེད་དྲུག །
རེག་པ། ཚོར་བ། སྲེད་པ། ལེན་པ། སྲིད་པ། སྐྱེ་བ། རྒ་ཤི། སྡུག་བསྔལ། མྱ་ངན། སྨྲེ་སྔགས། ཡིད་མི་བདེ་བ་སྣ་ཚོགས་
འབྱུང་༑ །ཅེས་དང་། སློབ་དཔོན་པདྨས། འཁོར་བར་འཁྱམས་པའི་རྒྱུ་མ་རིག་པ་ཡིན། རྐྱེན་ལས་དང་ཉོན་མོངས་པ་ཡིན། འབྲས་བུ་ཁམས་

༄༅། །གསུམ་དུ་འཁོར་ཏེ། སྡུག་བསྔལ་འབའ་ཞིག་གིས་ཡིན། །ཅེས་སོ། །དེ་ལྟར་འཁྲུལ་ནས་ལུས་སེམས་བེམ་རིག་འཛོམ་པ་
ལས༑ ཚོགས་བརྒྱད་འཁྲུལ་འཁོར་ངོས་བཟུང་བ་ནི། ཀུན་ནས་རྨོངས་པའི་ཆ་ནས་ཀུན་གཞི་ ༡ ༤གཉིས་སུ་འཛིན་པའི་ཆས་ནས་ཉོན་ཡིད ༢ བརྟག་ཅིང་
དཔྱད་པའི་ཆ་ནས་ཡིད་ཤེས་༣ འཇུག་ཅིང་བགྲོད་པའི་ཆ་ནས་སྒོ་ལྔའོ། །དེ་ལྟར་ཀུན་གཞི་༡ ཉོན་ཡིད་༢ ཡིད་ཤེས་༣ སྒོ་ལྔ་དང་བརྒྱད་ནི་རྣམ་པར་ཤེས་
པ་ཚོགས་བརྒྱད་ཞེས་བྱའོ། །དེ་ལ་ཀུན་གཞི་མ་བུ་དགུ་ཕྲུགས་སུ་དབྱེ་བ་ནི། སྣལ་མ་དོན་གྱིས་ཀུན་གཞི་རང་ངོ་རང་གིས་མ་ཤེས་པའི་མ་རིག་པ་དེ་ནི་སྦྱོར་
བ་དོན་གྱིས་ཀུན་གཞི་སྟེ། ཀུན་ནས་རྨོངས་པའོ། །དེ་ལ་ལས་དགེ་སྡིག་ལུང་མ་བསྟན་གྱིས་བག་ཆགས་བཟང་ངན་འབྲིང་གསུམ་རྣམས། ཀུན་
གཞིའི་སྟེང་དུ་སོག་པའི་ཆ་ནས་ས་བོན་ཀུན་གཞི། དེ་དག་རང་རང་གིས་འབྲས་བུ་ཆུད་མི་ཟ་བར་མཐོ་རིས་ངན་སོང་ལ་སོགས་བསྐྱེད་ནུས་པའི་ཆ་ནས་ལེན་

པའི་ཀུན་གཞི། དེ་ལྟར་རྒྱུ་བག་ཆགས་དང་། འབྲས་བུ་རྣམ་པར་སྨིན་པའི་གཞི་ཀུན་བྱས་པས་རྣམ་སྨིན་ཀུན་གཞི། ཀུན་གཞི་རྨུག་ཆ་དེ་སད་ནས་གཉིས་
འཛིན་གྱིས་ཤེས་པ་སྐྱེས་པ་དེ་མ་ཐག་ཡིད། དེའི་སྟེང་ནས་དགེ་བའི་བློ་སྐྱེས་ནས་དག་པ་ཉོན་ཡིད། མི་དགེ་བའི་བློ་སྐྱེས་ན་མ་དག་ཉོན་ཡིད། གང་
ཡིན་པ་དེ་ལ་ག་རེ་ཅི་བྱེད་སྙམ་དུ་རྟོག་དཔྱོད་ཀྱི་མགོ་ཟུག་པ་ཀུན་དུ་འཚོལ་བའི་ཡིད། དེའི་རྒྱུ་མཚན་སྣ་ཚོགས་ཞིབ་ཏུ་གཞལ་བ་རྗེས་སུ་དཔྱོད་པའི་ཡིད། 
གང་ཡིན་པ་དེ་ལ་ཐག་ཆོད་པ་གཏན་ལ་ཕབ་པའི་ཡིད་དོ། །དེ་ལྟར་ཀུན་གཞི་ལ་རྣམས་སྨིན་ཀུན་གཞི། ས་བོན་ཀུན་གཞི། ལེན་པའི་ཀུན་གཞི་
གསུམ༑ ཉོན་ཡིད་ལ་དེ་མ་ཐག་ཡིད། དག་པ་ཉོན་ཡིད། མ་དག་ཉོན་ཡིད་གསུམ། ཡིད་ཤེས་ལ་ཀུན་ཏུ་ཚོལ་བའི་ཡིད། རྗེས་སུ་དཔྱོད་པའི་
ཡིད༑ གཏན་ལ་ཕན་པའི་ཡིད་གསུམ་དང་དགུ་ནི་ཀུན་གཞི་མ་བུ་དགུ་ཕྲུག་ཞེས་བྱའོ། །སྒོ་ལྔ་ཡིད་ཤེས་དང་འབྲེལ་པ་ལས་ཁམས་བཅོ་བརྒྱད་དུ་དབྱེ་བ་ནི། 

༄༅། །མིག་གིས་དབང་པོ་ཟར་མའི་མེ་ཏོག་ལྟ་བུ་དེའི་རྟེན་མིག །རྣ་བའི་དབང་པོ་གྲོ་ག་གཅུས་པ་ལྟ་བུ་དེའི་རྟེན་རྣ་བ། སྣའི་དབང་པོ་ཟང་
ཁབ་གཤིས་པ་ལྟ་བུ་དེའི་རྟེན་སྣ། ལྕེའི་དབང་པོ་ཟླ་བ་གམས་པ་ལྟ་བུ། དེའི་རྟེན་ལྕེ། ལུས་ཀྱི་དབང་པོ་བྱ་རེག་འཇོམ་གྱིས་ལྤགས་པ་ལྟ་བུ། དེའི་
རྟེན་ལུས། ཡིད་ཀྱིས་དབང་པོ་དངས་མ་ལྔ་འདུས་ཀྱིས་ངོ་བོ། སྲོག་མི་ཤིགས་པའི་ཐིག་ལེ། ཡི་གེ་གིས་དབྱིབ་ཅན། བྱ་རྨ་བྱའམ། ཕུག་
རོན་གྱིས་མགྲིན་པ་ལྟ་བུ། དེའི་རྟེན་སྙིང་ངོ་། །དེ་དག་གི་དབང་ཡུལ་ནི། ཚོགས་དྲུག་གིས་སྣང་བ་སྣ་ཚོགས་པ་འདི་རྣམས་སོ། །དེ་ལ་མིག་
གིས་རྣམ་པར་ཤེས་པ་ནི་གཟུགས་མཐོང་མཁན་གྱིས་ཤེས་པ་གསལ་ཆ་ཆེ་ལ་འཛིན་ཆ་མེད་པ་དེའོ། །དེ་བཞིན་དུ་རྣ་བའི་རྣམ་པར་ཤེས་པ་ནི་སྒྲ་ཐོས་
མཁན་གྱིས་ཤེས་པ། སྣའི་རྣམ་པར་ཤེས་པ་ནི་དྲི་ཚོར་མཁན་གྱི་ཤེས་པ། ལྕེའི་རྣམ་པར་ཤེས་པ་ནི་རོ་མྱོང་མཁན་གྱིས་ཤེས་པ། ལུས་ཀྱི་རྣམ་

པར་ཤེས་པ་ནི་རེག་བྱ་ཤེས་མཁན་གྱིས་ཤེས་པ། གསལ་ཆ་ཆེ་ལ་འཛིན་ཆ་ཆུང་བ་དེའོ། །ཡིད་ཀྱི་རྣམ་པར་ཤེས་པ་ནི། འདུས་བྱས་དང་འདུས་མ་བྱས་
ཀྱི་ཆོས་ཉིད་ལ་རེག་ཅིང་དཔྱད་མཁན་གྱི་ཤེས་པའོ། །དེ་ལྟར་དབང་དྲུག་ཡུལ་དྲུག་དབང་ཤེས་དྲུག་གི་ནི་ཁམས་བཅོ་བརྒྱད་ཞེས་སོ་བྱའོ། །གཞན་
ཡང་སྐྱེ་མཆེད་བཅུ་གཉིས་སུ་དབྱེ་བ་ནི། མིག་གིས་དབང་པོ་དང་རིག་ཅན་དུ་སྐྱེས། དེ་ཡང་གཟུགས་ཐམས་ཅད་ལ་མཆེད་པར་བྱེད་པ། དེ་བཞིན་དུ་སྣ་
བའི་དབང་པོ་དང་རིག་ཅན་དུ་སྐྱེས། དེ་ཡང་སྒྲ་ཐམས་ཅད་ལ་མཆེད་པར་བྱེད་པ། སྣའི་དབང་པོ་དང་རིག་ཅན་དུ་སྐྱེ། དེ་ཡང་དྲི་ཐམས་ཅད་ལ། ལྕེའི་
དབང་པོ་དང་རིག་ཅན་དུ་སྐྱེ། དེ་ཡང་རོ་ཐམས་ཅད་ལ། ལུས་ཀྱི་དབང་པོ་དང་རིག་ཅན་དུ་སྐྱེ། དེ་ཡང་རིག་ཐམས་ཅད་ལ། ཡིད་ཀྱི་དབང་པོ་དང་རིག་
ཅན་དུ་སྐྱེ། དེ་ཡང་ཆོས་ཐམས་ཅད་ལ་མཆེད་པར་བྱེད་པའོ། །དེ་ཡང་ཡིད་ཤེས་ཀྱིས་སྒོ་ལྔ་ལ་ཁ་ཕྱིར་ལྟས་ནས་གཉིས་སུ་བཅད། ཉོན་ཡིད་ཀྱིས་ཀུན་

གཞི་ལ་ཁ་ནང་དུ་ལྟས་ནས་བདག་ཏུ་འཛིན། དོན་སེམས་ཀྱིས་ངོ་བོར་གཅིག་པའོ། །ཁ་ཕྱིར་ལྟས་ཡིད་ཀྱིས་ཤེས་པ་ལ། །
ནང་ལྟས་ཉོན་མོངས་ཅན་གྱིས་ཡིད། །ཅེས་གསུངས། དེ་ཡང་ཡིད་ཀྱི་ཤེས་པ་སྒོ་ལྔ་ལ་ཕྱིར་བལྟས་ཏེ། ཚོགས་དྲུག་གིས་སྣང་བ་ལ་བཟང་ངན་བར་
གསུམ་དུ་བཅད་ཅིང་། ཉོན་ཡིད་ཀྱིས་བཟང་པོ་ལ་འདོད་ཆགས། ངན་པ་ལ་ཞེ་སྡང་། བར་པ་ལ་གཏི་མུག །བདག་ཏུ་ང་རྒྱལ་གཞན་དུ་ཕྲག་དོག་
ཉོན་མོངས་པ་དུག་ལྔ་ལ་ཡང་དག་པར་ཞེན་ཅིང་། ལས་དགེ་མི་དགེ་ལུང་མ་བསྟན་སྣ་ཚོགས་བསོག་པའི། བག་ཆགས་ཀུན་གཞིའི་སྟེང་དུ་སོག་
པའོ༑ །དེ་ཡང་ཀུན་གཞིའི་སྟེང་ནས་བདག་ཅག་ཕྱིར་སད་ཚུལ་དང་། གསར་དུ་ཚུར་གསོག་ཚུལ་གཉིས། ཕྱིར་སད་ཚུལ་ནི། དང་པོ་ཤེས་
སྒྲིབ་ལ་ཉོན་སྒྲིབ། ཉོན་སྒྲིབ་ལ་ལས་སྒྲིབ་སྐྱེས། ལས་བསག་པས་ལུས་ལེན་པའོ། །ཚུར་གསོག་ཚུར་ནི། དང་པོ་སྒོ་ལྔ་སྣང་ཀྱང་། དེ་

ནས་ཡིད་ཀྱི་ཤེས་པས་བརྟག །ཉོན་ཡིད་ཀྱིས་འཛིན་ཅིང་ཀུན་གཞིའི་སྟེང་དུ་གསོག་པའོ། །དེ་ཡང་ཀུན་གཞི་གསོག་མཁས་པ་བང་མཛོད་ལྟ་བུའོ། །
ཉོན་ཡིད་འཛིན་རྐྱེན་པ་ཁྱིམས་བདག་མོ་ལྟ་བུ། ཡིད་ཤེས་གཅོལ་ཆུང་བ་ཁྱིམས་བདག་ཕོ་ལྟ་བུ། སྒོ་ལྔ་ལམ་ཡང་བ་སྒོ་ལམ་ལྟ་བུ། ཚོགས་དྲུག་
གཅོད་སྙམ་པ་ནོར་རྫས་ལྟ་བུའོ། །རྒྱས་པར་ཅི་སྐད་གོང་དུ་བཤད་པ་རྣམས་དང་གཞན་དུ་ཤེས་པར་བྱའོ། །བཞི་པ་འཁྲུལ་པ་དེ་ལ་གཞིའི་ཆོས་ཉིད་འགྱུར་བ་
མེད་པར་གནས་ཚུལ་ནི། དེ་ལྟར་རྒྱུ་མ་རིག་པ་ལས་བྱུང་། རྐྱེན་ལས་དང་ཉོན་མོངས་པས་བྱས། འབྲས་བུ་རིགས་དྲུག་གིས་གནས་སུ་སྐྱེ་ཤིང་འཁོར་
བའི་སེམས་ཅན་ཐམས་ཅད་ལ། གཞིའི་ཆོས་ཉིད་འགྱུར་བ་མེད་པར་གནས་སོ། །དེ་ལ་རྒྱུ་མ་རིག་པའི་དུས་ཉིད་ནའང་། གཞི་རང་བྱུང་གིས་ཡེ་ཤེས་
ལས་མ་གཡོས། རྐྱེན་ལས་དང་ཉོན་མོངས་པའི་དུས་ཉིད་ནའང་། གཞི་རང་བྱུང་གིས་ཡེ་ཤེས་ལས་མ་གཡོས། འབྲས་བུ་རིགས་དྲུག་གིས་

༄༅། །གནས་སུ་སྐྱེསཤིང་འཁོར་བའི་དུས་ཉིད་ནའང་། གཞི་རང་བྱུང་གིས་ཡེ་ཤེས་ལས་མ་གཡོས་ཏེ། ངེས་དོན་འདས་པའི་རྒྱུད་
ལས། ཤེལ་སྒོང་དག་གིས་དྲུང་དུ་ནི། །ཁ་དོག་སྣ་ཚོགས་རས་བཞག་ལས། ཤེལ་སྒོང་ཉིད་ཀྱང་དེ་ལྟར་སྣང་། །སྣང་ཡང་གཞི་ཤེལ་འགྱུར་བ་
མེད༑ །དེ་བཞིན་རང་བྱུང་ངོ་བོ་ལ། །གཟུང་འཛིན་རྐྱེན་གྱི་རིགས་དྲུག་བྱུང་། །འཁྲུལ་པའི་ངོ་ལ་ཅི་ཡང་སྣང་། །སྣང་ཡང་གཞི་ལས་འགྱུར་བ་
མེད༑ །རིམ་གསུམ་ལས། ངོ་བོ་ཐམས་ཅད་སེམས་ཡིན་ཏེ། །གསེར་གྱི་དཔེ་བཞིན་གཉིས་སུ་མེད། །ཐ་སྙད་ཉིད་ཀྱི་ཆོས་རྣམས་ཀུན། །མ་
ལུས་འབྱུང་བས་གཞི་ཞེས་བྱ། །སྙིང་གིས་མེ་ལོང་ལས། སྐུ་གཅིག་ཀུན་ལ་ཁྱབ་པ་བདེར་གཤེགས་སྙིང་པོའི་སྐུ། །མུ་ཏིག་ཕྲེང་བ་ལས། ཡོང་ལ་
ཁྱབ་པའི་སེམས་གཅིག་པོ། །གྲུབ་པའི་མཐའ་རྫོགས་སྤྱིད་ཕུད་ཡིན། །ཐལ་འགྱུར་ལས། ལུས་ཅན་སེམས་ཀྱི་ཁྱབ་པའི་ཕྱིར། །སངས་རྒྱས་

མ་ཡིན་སེམས་ཅན་མེད། །སེམས་ཅན་ནི་རྫོགས་པའི་སངས་རྒྱས་ཡིན། །སངས་རྒྱས་གཞན་དུ་ཡོད་མ་ཡིན། །ཀློངས་གསལ་ལས། དེ་ལྟར་
དཀྱིལ་འཁོར་ཆེན་པོ་ནི། །རང་རང་ལུས་ལ་རྫོགས་པའོ། །མ་སངས་རྒྱས་རང་ཆས་ཀྱི་རྒྱུད་ལས། སེམས་ཅན་ཐམས་ཅད་ཀྱི་སྙིང་གི་དཀྱིལ་ན། 
ཆོས་སྐུ་སྟོང་པ་རིག་པའི་སྙིང་པོ་ཅན་དུ་བཞུགས་སོ། །རིག་པ་འོད་ཀྱི་ཁང་པ་ཅན་དུ་གནས་སོ། །འོད་མཐའ་མེད་པའི་ཡུལ་ཅན་དུ་གནས་སོ། །དུར་
ཁྲོད་ཕུང་པོ་འབར་བའི་རྒྱུད་ལས། རང་གི་སྙིང་གིས་ནང་ན། འོད་ཁ་དོག་ལྔའི་དཀྱིལ་ནས། སངས་རྒྱས་རྒྱལ་བ་རིགས་ལྔའི་སྐུ་ཚོམ་བུའི་དཀྱིལ་
དཀྱིལ་འཁོར་དང་བཅས་པ་སྐུ་ཕུང་འབྲུ་ཙམ་ལ་སྤྱན་ཕུལ་ཐག་ཙམ་སྣ་ཚོགས་ཅེར་གྲོལ་དུ་བཞུགས་སོ། །གསང་སྙིང་ལས། རྡོ་རྗེ་ཕུང་པོའི་ཡན་ལག་
ནི། རྫོགས་པའི་སངས་རྒྱས་ལྔ་རུ་གྲག །སྐྱེ་མཆེད་ཁམས་རྣམས་མ་ལུས་ཀུན། །བྱང་ཆུབ་སེམས་དཔའི་དཀྱིལ་འཁོར་ཉིད། །ས་ཆུ་སྤྱན་དང་མཱ་

༄༅། །མ་ཀི །མེ་རླུང་གོས་དཀར་སྒྲོལ་མ་སོགས། །ནམ་མཁའ་དབྱིངས་ཀྱི་དབང་ཕྱུག་མ། །སྲིད་གསུམ་ཡེ་ནས་སངས་རྒྱས་ཤིང་། །
ཐམས་ཅད་མ་ལུས་ཆོས་སོ་ཅོག །སངས་རྒྱས་ཉིད་ལས་གཞན་མ་ཡིན། ཡེ་ཤེས་རྔམ་པ་གློག་གིས་རྒྱུད་ལས། ཕུང་པོ་ལྔ་དོན་སངས་རྒྱས་ལྔ། །
འབྱུང་བ་ལྔ་དོན་དབང་ཕྱུག་ཡུམ། །ཁམས་དང་སྐྱེ་མཆེད་མང་པོ་ཀུན། སེམས་དཔའ་སེམས་མའི་དཀྱིལ་འཁོར་ཉིད། །དེས་ན་སྲིད་གསུམ་དཀྱིལ་
འཁོར་ཆེ། །དུས་འཁོར་ལས། སེམས་ཅན་རྣམས་ནི་སངས་རྒྱས་ཡིན་ཏེ་འཇིག་རྟེན་གྱིས་ཁམས་འདིར་ཆེན་པོའི་སངས་རྒྱས་གཞན་ཡོད་མ་ཡིན། ཧེ་བཛྲ་
ལས༑ འདི་ཉིད་དཀྱིལ་འཁོར་ཆེན་པོ་ནི། །ཐམས་ཅད་ལུས་ལ་རྣམ་པར་གནས། །ཅེས་གསུངས་སོ། །དེ་ལྟར་རྒྱུད་སྡེ་ལས་གསུང་ཀྱང་མདོ་སྡེ་
ལས་མ་གསུང་བ་ཨེ་ཡིན་ན་མ་ཡིན། ཤིན་ཏུ་གསལ་བར་གསུངས་ཏེ། དཔལ་ཕྲེང་སེང་གེའི་ང་རོའི་མདོ་ལས། བདེར་གཤེགས་སྙིང་པོས་འགྲོ་

ཀུན་ཡོང་ལ་ཁྱབ། །དེ་བཞིན་གཤེགས་པའི་སྙིང་པོའི་མདོ་ལས། དེ་བཞིན་གཤེགས་པའི་སྐུ་ཡེ་ཤེས་དང་ལྡན་པ། སྤྱན་དང་ལྡན་པ། སེམས་ཅན་
ཐམས་ཅད་ཀྱིས་ཁོང་ན་ཅི་བཞིན་པར་བཞུགས་སོ། །འཕེལ་འགྲིབ་མེད་པར་བསྟན་པའི་མདོ་ལས། ཤཱ་རིའི་བུ་དོན་དམ་པ་ཞེས་བྱ་བ་ནི། སེམས་ཅན་
གྱིས་ཁམས་ཀྱི་ཚིག་བླ་དག་གོ། །སེམས་ཅན་གྱིས་ཁམས་ཞེས་བྱ་བ་ནི། དེ་བཞིན་གཤེགས་པའི་སྙིང་པོ་ཚིག་བླ་དག་གོ། །དེ་བཞིན་གཤེགས་པའི་སྙིང་
པོ་ཞེས་བྱ་བ་ནི། ཆོས་ཀྱི་སྐུའི་ཚིག་གི་བླ་དག་གོ། །ཅེས་དང་། ཅི་ལྟར་རྡོའི་བྱེ་མ་ལས། །ས་ལེ་སྒྲམ་ནི་མི་མཐོང་བ། །ཡོངས་སུ་སྦྱངས་བས་
དེ་མཐོང་བཞིན། །འཇིག་རྟེན་ལས་ནི་དེ་བཞིན་གཤེགས། །མངོན་པའི་མདོ་ལས། ཐོག་མེད་གྱུར་ཀྱང་ཐ་མལ་དད་ལྡན་པ། །རང་བཞིན་གྱིས་
རྟག་རྟགས་པའི་ཆོས་ཅན་ནི། །ཐོག་མེད་སྦུབ་ཀྱི་སྒྲིབ་ཕྱིར་མི་མཐོང་སྟེ། །དཔེར་ན་གསེར་གྱིས་གཟུགས་ནི་སྒྲིབ་པ་བཞིན། །ཅེས་གསུངས། 

༄༅། །བསྟན་བཅོས་ལས་ཀྱང་གསུངས་ཏེ། རྒྱུད་བླ་མ་ལས། ཆོས་ཀྱི་སྐུ་ནི་མཐའ་ཡས་ཤིང་། །དེ་བཞིན་གཤེགས་ནི་དབྱེར་མེད་
ཕྱིར༑ །རིག་ཡོད་ཕྱིར་ན་ལུས་ཅན་ཀུན། །རྟག་ཏུ་བདེ་གཤེགས་སྙིང་པོ་ཅན། །འདི་བསམ་གྱིས་མི་ཁྱབ་པའི་ཚུལ་ཡང་། །དཀོན་མཆོག་གསུམ་
པོ་འདིའི་རིག །ཐམས་ཅད་གཟིགས་པ་རྣམས་ཀྱི་ཡུལ། །དེ་ཡང་རྣམ་བཞིའི་གོ་རིམ་བཞིན། །རྒྱུད་བཞིའི་དོན་ནི་བསམ་མི་ཁྱབ། །ཅེས་དང་། 
སྙིང་པོ་དང་དྲི་མ་ཆུ་དང་འོ་མ་འདྲེས་པ་ལྟར་དབྱེ་བར་དཀའ་བའི་དོན་གསལ་བར་དཔེ་བསྟན་པ། ཉོན་མོངས་སྦུབ་ན་གནས་པ་དེ། །དཔེ་དེ་བཞིན་ནི་བསྟན་
པར་བྱ། །སངས་རྒྱས་པད་ནང་སྦྲང་རྩི་སྦྲང་མ་ལ། །སྤུན་པ་སྙིང་པོ་མི་གཙང་ནང་ན་གསེར། །ས་ལ་སྨྱུག་སོགས་གཏེར་དང་འབྲས་ཤུན་དང་། །
གོས་རུལ་ནང་ན་རྒྱལ་བའི་སྐུ་དང་ནི། །བུད་མེད་ངན་པའི་ལྟོ་ན་མི་བདག་དང་། །ས་ནང་རིན་ཆེན་གསེར་ཡོད་ཅི་ལྟ་བར། །གློ་བུར་ཉོན་མོངས་དྲི་མས་

སྒྲིབ་པ་ཡི། །སེམས་ཅན་རྣམས་ལ་དེ་བཞིན་ཁམ་འདི་གནས། །ཞེས་གསུངས་པ་ལས། བདེ་གཤེགས་སྙིང་པོས་འགྲོ་ཀུན་ཡོང་ལ་ཁྱབ་པའི་དོན་
ནི༑ འབྲས་བུ་གཞིར་བཞུགས་པ་ཡིན་ནོ། །བྱང་ཆུབ་སེམས་དཔའ་སྐྱོབ་པ་ལས། སེམས་ཅན་གང་ཡིན་སངས་རྒྱས་ཡིན། །སངས་རྒྱས་
གང་ཡིན་སེམས་ཅན་ཡིན། །ཅེས་གསུངས་སོ། །དེ་ལྟར་སེམས་ཅན་ཐམས་ཅད་སངས་རྒྱས་ཡིན་ན། འཁོར་བར་འཁྱམས་ཤིང་སྡུག་བསྔལ་སྣ་
ཚོགས་མྱོང་བ་ཅིའི་ཕྱིར་སྙམ་ན། དེ་ལྟར་སེམས་ཅན་ཐམས་ཅད་ཡེ་ནས་སངས་རྒྱས་རང་ཆས་ཡིན་ཀྱང་། མ་རིག་པའི་རྐྱེན་གྱིས་འཁོར་བར་འཁྱམས་
ངེས་ཤིང་སྡུག་བསྔལ་སྣ་ཚོགས་མྱོང་བ་ཡིན་ཏེ། མདོ་ལས། ཀྱེ་རྒྱལ་བའི་སྲས་འདི་ལྟར་ཏེ། དཔེར་ན་སྟོང་གསུམ་དང་མཉམ་པའི་དར་ཡུག་
ལ༑ སྟོང་གསུམ་གྱི་ཁོར་ཡུག་ཆེན་པོའི། རི། གླིང་། རྒྱ་མཚོ་ལ་སོགས་པའི་ཆུ་ཞིང་དང་རྔམ་རྫོགས་པར་བྲིས་ལ། སྟོང་གསུམ་དང་

༄༅། །མཉམ་པའི་དར་ཡུག་དེ་རྡུལ་ཕྲ་རབ་གཅིག་ཏུ་བཞུག་པ་བཞིན་དུ། དེ་བཞིན་གཤེགས་པའི་ཡེ་ཤེས་དང་ཡོན་ཏན་ཚད་མེད་པ་
ཐམས་ཅད་རྫོགས་པར་ཚང་བར་སེམས་ཅན་ཐམས་ཅད་ཡོད་ཀྱང་། འདུ་ཤེས་ཀྱི་འཛིན་པ་རྡུལ་ཕྲན་ལྟ་བུས་བཅིང་སྟེ་མི་ཤེས། རབ་ཏུ་ཡང་མི་ཤེས་
ཤིང་༑ ཉམས་སུ་མི་མྱོངས། མངོན་དུ་མི་བྱེད་དོ། །ཅེས་དང་། མྱ་ངན་འདས་ཆུང་གིས་མདོ་ལས། དེ་བཞིན་གཤེགས་པའི་སྙིང་པོ་ནི་སེམས་
ཅན་ཐམས་ཅད་ལ་ཡོད་ཀྱང་། མཐོང་བར་མི་ནུས་པ་ཙམ་དུ་ཟད་དོ། །རྒྱུད་རང་བྱུང་བདེ་བ་ལས། མ་རྟོགས་པའི་སེམས་ཅན་ལ། ཆོས་སྐུ་ཡོད་
ཀྱང་མི་གྲོལ་འཆིར། །རྟག་གཉིས་ལས། སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་སྒྲིབ། །དྲི་མ་དེ་བསལ་སངས་རྒྱས་
ཡིན༑ །སངས་རྒྱས་མ་ཡིན་སེམས་ཅན་ནི། །གཅིག་ཀྱང་ཡོད་པ་མ་ཡིན་ནོ། །སློབ་དཔོན་པདྨས། ཀྱེ་མ་རྟོག་འཁྲུལ་ངན་པའི་སེམས་ཅན་

རྣམས༑ །རང་ངོ་ཤེས་སྡུག་ལ་གཏད། །ཅེས་གསུངས་སོ། །རྟོགས་ན་སེམས་ཅན་ཐམས་ཅད་གདོད་མ་ནས་འབད་མེད་རང་གྲོལ་གྱིས་སངས་རྒྱས་ཡིན་
ཏེ༑ ནམ་མཁའ་ཀློང་ཡང་གི་རྒྱུད་ལས། ཆོས་ཉིད་གནས་ལུགས་ཞེས་བྱ་བ། །སྐྱེ་མེད་རང་སེམས་ཡིན་རྟོགས་ན། །གཞན་དུ་མི་བསྒོམ་ད་ལྟའི་
སེམས༑ འདི་ཉིད་ལས་ནི་བོག་མི་འདོན། །རང་རྒྱུད་རང་བྱུང་བདེ་བ་ལས། །ཆོས་ཉིད་དུས་གསུམ་འདས་མ་བྱས། །སྤྲོས་པ་ཀུན་བྲལ་འགྱུར་བ་
མེད༑ །རྫོགས་པ་ཆེན་པོར་ལྷུན་གྱིས་གྲུབ། །རང་བྱུང་ཆེན་པོ་མངོན་སངས་རྒྱས། །ངེས་དོན་འདུས་པ་ལས། དེ་ཕྱིར་སེམས་རྟོགས་ཆོས་སྐུར་
གསལ༑ །དེ་ལ་སྐྱོན་དུ་རྡུལ་ཙམ་མེད། །རྟོགས་ལྡན་མཁའ་སྤྱོད་པས། རང་སེམས་རང་ངོ་ཤེས་ན་སངས་རྒྱས་རང་། །རྗེ་བཻ་རོ་ཙཱ་ནས། སངས་
རྒྱས་མེད་ཀྱིས་མ་ཚོལ་སེམས་ཀྱི་རྩ་བ་ཚོལ། །སེམས་ཀྱི་རྩ་བ་རྙེད་ན་སངས་རྒྱས་རྙེད། །སེམས་ཀྱིས་གཞི་རྩ་མེད་ན་སངས་རྒྱས་ཡིན། །ཅེས་གསུངས་

༄༅། །སོ༑ །དེ་ལྟར་གདོད་མ་ནས་སེམས་ཉིད་ཆོས་སྐུའི་ངོ་བོར་གནས་པ་དེ། རྟོགས་ན་ཆོས་སྐུའམ་སངས་རྒྱས་ཡིན་ལ། མ་
རྟོགས་འཁྲུལ་པའི་སེམས་ཅན་ཡིན་ཏེ། བཻ་མཛོད་ལས། ལ་ལའི་དུག་ཀྱང་ལ་ལའི་སྨན། །ལ་ལའི་སྨན་ཀྱང་ལ་ལའི་དུག །ཧ་ལ་ནག་པོའི་
དུག་དག་ཀྱང་། ཐབས་མཁས་གཟབ་ལེགས་སྨན་གྱི་མཆོག །སྨན་གྱི་རྒྱལ་པོ་བཅུད་ལེགས་ཀྱང་། །སྤྱོད་མི་མཁས་ཤིང་བཟའ་ཉེས་ན། །ཧ་ལ་
ནག་པོའི་དུག་དང་མཚུང་། །འདོད་ཆགས་ཞེ་སྡང་གཏི་མུག་ཀྱང་། །སྤྱོད་པ་མེད་ན་ཡེ་ཤེས་ཡིན། །རང་བྱུང་ཡེ་ཤེས་ཆེན་པོ་ཡང་། །རྣམ་རྟོག་རླུང་གི་
བསྐྱོད་ཙམ་ན། །འདོད་ཆགས་ཞེ་སྡང་གཏི་མུག་ཡིན། །ས་འོག་གནས་པའི་གསེར་དག་ཀྱང་། །བདག་པོ་མེད་ན་རྡོ་དང་འདྲ། །དགོས་པ་ཅི་ཡང་ཆེ་
རྒྱུ་མེད། །ཀུན་ལ་ཡོད་པའི་བྱང་ཆུབ་སེམས། །ཡེ་ཤེས་མེད་ན་འཁྲུལ་པ་ཡིན། །དགོས་པ་ཅི་ཡང་ཆེ་རྒྱུ་མེད། །མི་གཡོ་ཡེ་ཤེས་ལྡན་གྱུར་ན། །ཐིག་

ལེ་ཉག་གཅིག་ཆོས་ཀྱི་སྐུ། །ཅེས་དང་། ནམ་མཁའ་ཀློང་ཡང་ལས། རྟོགས་མ་རྟོག་གིས་ཁྱད་པར་ལས། །འཁོར་འདས་གཉིས་སུ་སྣང་བ་ཡང་། །
ཅེས་དང་། དགའ་རབ་རྡོ་རྗེས། རྡོ་རྗེ་སེམས་དཔའ་ལ། སངས་རྒྱས་དང་སེམས་ཅན་གྱི་སྐྱོན་དང་ཡོན་ཏན་གང་ལགས་ཞུས་པས། །སངས་རྒྱས་ཀྱི་
ཡོན་ཏན་ཐམས་ཅད་ཀྱི་རྩ་བ་ནི་སེམས་རྟོགས་པ་ལས་བྱུང་། སྐྱོན་ཐམས་ཅད་ཀྱིས་རྩ་བ་ནི་སེམས་མ་རྟོགས་ཏེ་མ་རིག་པར་སོང་བ་ལས་བྱུང་། འཁོར་
འདས་ཀྱི་སྐྱོན་དང་ཡོན་ཏན་ནི། རྟོགས་མ་རྟོགས་གཉིས་ལས་མེད་གསུངས་སོ། །ཏིང་ངེ་འཛིན་གྱི་མཆོག་དམ་པའི་མདོ་ལས། སེམས་ཅན་ཡེ་
ནས་སངས་རྒྱས་ཉིད། །སེམས་ཉིད་གདོད་ནས་འོད་གསལ་ཡང་། །མ་རྟོག་འཁྲུལ་ན་སྡུག་བསྔལ་ཉིད། །རང་ངོ་ཤེས་པས་རང་སར་གྲོལ། །ཅེས་
དང་༑ སྙན་ཚ་ལས། ག་པུར་ཚ་གྲང་མ་གྲུབ་ཀྱང་། །རྐྱེན་གྱིས་དུག་སྨན་འགྱུར་བ་བཞིན། །གཞི་ལ་རང་བཞིན་མ་གྲུབ་ཀྱང་། །རྟོགས་བྱེད་

༄༅། །རྐྱེན་གྱིས་འཁོར་འདས་སྣང་། །ཅེས་དང་། རྗེ་དམ་པ་བདེ་བར་གཤེགས་པས། རྟོག་གྲོལ་མ་རྟོགས་དུས་ནས་འཆིང་། །
རྗེ་དྭགས་པོ་རིན་པོ་ཆེ་ནས། འཁོར་འདས་ལག་པ་ལྟོ་རྒྱབ་ཡིན། །རྟོགས་མ་རྟོགས་རྟ་རྔ་འདྲིལ་གང་ཡིན། །ཅེས་གསུངས་སོ། །དེ་དག་གི་གཞི་
དོན་སོང་ངོ་། །ད་གཉིས་པ་ལམ་ལ་གསུམ་སྟེ། གཞི་དོན་རྟོགས་པའི་ལྟ་བ་དང་། དེའི་ངང་ལ་ལྟ་ཉམས་མེད་པར་བསྒོམ་པ་དང་། དེ་དང་མཚུངས་
པར་སྤྱོད་པའི་སྤྱོད་པའོ། །གསང་སྒྲོན་ལས། དང་པོ་ལྟ་བས་ཐག་གཅོད། བར་དུ་བསྒོམ་པས་ཉམས་སུ་བླང་། ཐ་མ་སྤྱོད་པས་ལ་དོར་རོ། །
ཅེས་དང་། བང་མཛོད་ལས། དོན་གཉིས་ཉམས་སུ་བླང་བ་ཡི། །རྣལ་འབྱོར་པ་ལ་བཤད་ཙམ་ན། །ལྟ་བསྒོམ་སྤྱོད་པ་འབྲས་བུ་བཞི། །རང་
རང་མཚན་ཉིད་ངོས་བཟུང་ནས། །རྒྱལ་བའི་ལུང་དང་ངོ་སྤྲད་དོ། །ཅེས་དང་། སློབ་དཔོན་པདྨས། ལམ་གྱིས་ཆོས་ཐམས་ཅད་ལྟ་བ་བསྒོམ་པ་

སྤྱོད་པ་གསུམ་དུ་ཤེས་པར་གྱིས་ཤིག །ཅེས་གསུངས་སོ། །དེའི་དང་པོ་ལྟ་བ་ལ་གཉིས་ཏེ། རྣམ་བཞག་མདོར་བསྟན་པ། རྣམ་དབྱེ་རྒྱས་པར་
བཤད་པའོ། །དང་པོ་ལ་དྲུག་སྟེ། ཚིག་གིས་ལྟ་དང་། གོ་བའི་ལྟ་བ་དང་། མྱོང་བའི་ལྟ་བ་དང་། རྟོགས་པའི་ལྟ་བ་དང་། བརྟན་པོའི་ལྟ་བ་དང་། 
མཐར་ཕྱིན་པའི་ལྟ་བའོ། །ཅི་ལྟར་སྔར་བཤད་པའི་ལྟ་གཞི་གནས་ལུགས་ཀྱི་དེ་ཉིད། ཚིག་ཏུ་ཟིན་པ་ནི་ཚིག་གིས་ལྟ་བ། བློ་ཡུལ་དུ་གོ་བ་ནི་གོ་བའི་ལྟ་
བ༑ ཉམས་སུ་མྱོང་བ་ནི། མྱོང་བས་ལྟ་བ། རྟོགས་པ་མངོན་དུ་གྱུར་པ་ནི། རྟོགས་པའི་ལྟ་བ། རྟོགས་པའི་དོན་ལ་གོམས་པ་ནི། བརྟན་པའི་
ལྟ་བ། གོམས་པ་མཐར་ཕྱིན་པ་ནི། མཐར་ཕྱིན་པའི་ལྟ་བའོ། །དེ་ཡང་ཚིག་གིས་ལྟ་བ་གློ་ཚོད་དང་འདྲ་སྟེ། ཁ་ན་ཡོད་ཀྱང་ཁོག་ན་མེད་པས་གོ་བས་
གཏན་ལ་བབ་དགོས་ཏེ། ཀུན་ཏུ་བཟང་པོ་ཡེ་ཤེས་ཀློང་ཡངས་ཀྱི་རྒྱུད་ལས། ཚིག་ཏུ་ཤེས་པས་དོན་མི་རྟོག །ཚིག་ཉིད་དོན་ཡིན་ཟེར་བས་འཁྲུལ། །

༄༅། །ཅེས་སོ། །གོ་བ་ཡང་ཞ་བོ་མིག་རྒྱང་རིང་བ་འདྲ་བས། མྱོང་བས་གཏན་ལ་དབབ་དགོས། མྱོང་བ་ལ་ཞེན་ན་དེ་ཉིད་
ཀྱིས་རང་གིས་རང་འཆིང་ཏེ། རིན་ཆེན་སྤུངས་པ་ལས། བློ་ཡི་བྱས་པའི་གོ་བ་ལ། །མཐར་ཐུགས་ཡིན་ནོ་སྙམས་ན་གོལ། །བདེ་གསལ་མི་
རྟོགས་ཉམས་མྱོང་ལ། །ཆོས་སྐུ་ཡིན་ནོ་སྙམ་ན་གོལ། །གསང་སྒྲོན་ལས། ངེས་པའི་དོན་ལ་ཞེན་ན་འཆིང་། །འདི་ལ་ཆགས་པ་འགའ་ཡོད་ན། །
རང་གི་བཅིང་བའི་སྲིན་བུ་བཞིན། །འབྲས་བུ་ཆོད་དེ་བརླག་པར་འགྱུར། །ཅེས་གསུངས། དེ་བས་ན་རྟོགས་པས་གཏན་ལ་དབབ་དགོས། རྟོགས་པ་ཙམ་
གྱིས་མི་ཆོག །གོམས་པ་མཐར་ཕྱིན་དགོས་ཏེ། ཡང་དེ་ཉིད་ལས། མཐོང་ལམ་སྤྱན་ལྔ་དག་པ་ཡི། །རང་སེམས་སྐྱེ་མེད་མཐོང་བར་གྱིས། །
བསྒོམ་ལམ་ཏིང་འཛིན་རྣམ་གསུམ་གྱི། །གཉུག་མ་ཡིད་ལ་གོམས་པར་གྱིས། །མཐར་ཕྱིན་ཉེས་པ་གཉིས་ཟད་པས། །ཆོས་རྣམས་ཟད་སར་

སྐྱོལ་བར་གྱིས། །ཅེས་དང་། རྟོག་ལྡན་ཡོན་ཏན་རྡོ་རྗེ་བས། ལྟ་བ་གོ་བའི་དུས་སུ་སྨྲ་ཁམ་ཆེ། །མྱོང་བའི་དུས་སུ་ངེས་ཤེས་ཆེ། །རྟོགས་པའི་དུས་
སུ་སྒྲོ་འདོག་ཆོད། །བརྟན་པའི་དུས་སུ་སྣང་སེམས་འདྲེས། །མ་ཐོག་ཏུ་སླེབ་ན་མཁྱེན་གཉིས་ཤར། །ཅེས་གསུངས་སོ། །དེ་ལ་ཁ་གཅིག་གཞི་སྐད་
ལམ་དུ་མི་སྨྲ་ཟེར་ནས། གཞིའི་ཆོས་སྐད་ལམ་དུ་སྨྲ་མི་རུང་བར་འདོད་པ་ཡང་སྣང་སྟེ། མཁས་པའི་ཁྱད་ཆོས་མིན་པས། དེ་ལྟར་མ་ཡིན་གཞི་དོན་
ཅི་ལྟ་བ་བཞིན་རྟོགས་པ་ནི་ཡང་དག་པའི་ལམ་ཡིན་ཏེ། ཡེ་ཤེས་གཏིང་རྫོགས་ཀྱིས་རྒྱུད་ལས། གཞི་ལ་འགྱུར་བ་མེད་པ་ལྟ་བའི་གདིང་། །ཡུལ་ལ་
མི་ལྟོས་རང་རིག་ཆོས་ཀྱི་སྐུ། །ནམ་མཁའ་བཞིན་དུ་ཡེ་ཤེས་མཐའ་ཡས་མཉམས། །རན་པོ་ཆེ་ཡོན་ཏན་ཀུན་འབྱུང་ལས། གཞི་ཉིད་ལམ་ལ་ལམ་
ཉིད་གཞི། །དེ་གཉིས་གཅིག་ཤེས་འབྲས་བུའི་མཆོག །དེ་ཕྱིར་རྒྱུ་འབྲས་རོ་གཅིག་པས། །སངས་རྒྱས་སེམས་ཅན་གཞི་ལ་གཅིག །དེ་དོན་གང་གི་རྟོགས་

༄༅། །གྱུར་པ། །དམན་པའི་ལུས་ལ་སངས་རྒྱས་ཡིན། །ཅེས་གསུངས། གཞི་ལམ་མ་འབྲེལ་བ་ནི། ལོག་པའི་ལམ་ཡིན་ཏེ། 
དེ་ཉིད་ལས། དེ་ཕྱིར་གཞི་ཉིད་མ་ཤེས་ན། །ཆོས་སྤྱོད་བརྩོན་ཀྱང་རྣལ་འབྱོར་མིན། བསྐལ་པར་བསྒོམ་ཀྱང་སངས་མི་རྒྱས། །ཅེས་དང་། ཀུན་ཏུ་
བཟང་པོ་ཡེ་ཤེས་ཀློང་ཡང་གི་རྒྱུད་ལས། གཞི་དང་མ་མཐུན་ལུང་རིག་འགལ། །གཞི་ཉིད་མ་ཤེས་སྐྱེ་བོ་རང་། །ཅེས་གསུངས་སོ། །གཞི་སྐད་ལམ་
དུ་མི་སྨྲ་ཅེས་པ་ནི། གཞི་དོན་རྟོག་ནའང་གོམ་པ་མཐར་ཕྱིན་དགོས་པའི་གསུང་མ་རིགས་ནས། གཞི་སེམས་ཉིད་སངས་རྒྱས་ཡིན་པས། དེ་རྟོགས་
པས་ཆོག་རྟོག་ན་བསྒོམ་དུ་མེད། ཅེས་པ་ལ་སོགས་པའི་ཁ་སྐད་མཐོན་པོ་བྱེད་ཅིང་། ཉམས་ལེན་གཡེལ་མི་ཉན་ཟེར་བ་ཡིན། གཞི་དོན་ལམ་དུ་སློང་
མི་རུང་བ་ནི་མ་ཡིན་ནོ།། ༈ །།གཉིས་པ་རྣམ་དབྱེ་རྒྱས་པར་བཤད་པ་ལ་གསུམ་སྟེ །གཏན་ཚིག་གིས་གཏན་ལ་དབབ་པ་དང་། གོལ་

གོལ་སྒྲིབ་ཀྱི་གདར་ཤ་བཅད་པ་དང་། དོན་མ་ནོར་བར་བྱ་བའི་ཕྱིར། གྲུབ་མཐའི་ཁྱད་པར་དབྱེ་བའོ། །དང་པོ་ལ་གཉིས་ཏེ། ཁྱད་པར་རྫོགས་པ་ཆེན་
པོའི་ལྟ་བ་གཏན་ལ་དབབ་པ་དང་། གསང་སྔགས་སྤྱིའི་ལྟ་བ་གཏན་ལ་དབབ་པའོ། །དང་པོ་ནི། རྫོགས་པ་ཆེན་པོའི་གཞུང་འགའ་ཞིག་ནས་གཏན་ཚིག་
ཆེན་པོ་བཞིའི་གཏན་ལ་དབབ། དེའི་རྗེས་སུ་དམ་པ་བདེ་གཤེགས་པ་འབྲང་ནས། བྱ་བྲལ་རྫོགས་པའི་ལྟ་བ་ནི། ཆོས་ཀུན་མ་འདྲེས་ཡོང་རྫོགས་པས། །
འབེབ་ཚུལ་བརྗོད་པ་མཐའ་ཡས་ཀྱང་། །སྐབས་འདིར་ཕྱོགས་ཕྲན་ཙམ་ཞིག་བརྗོད། །འདིར་ཡང་སྒྲུབ་པའི་གཏན་ཚིག་བཞི། །རང་བཞིན་སྐྱེ་བ་མེད་
པ་དང་། །རོལ་པ་འགགས་པ་མེད་དང་། །མཚན་ཉིད་གཉིས་སུ་མེད་པ་དང་། །ངོ་བོ་རང་གྲོལ་གཏན་ཚིག་སྟེ། །གཏན་ཚིག་བཞི་རུ་རྒྱལ་བས་
གསུངས༑ །ཅེས་དང་། རྒྱུད་སྙིང་ལས། རང་བཞིན་སྐྱེ་མེད་གཏན་ཚིག་གིས། ལྷུན་གྱིས་གྲུབ་པར་ཡིད་ཆེས་བྱ། །རོལ་པ་འགག་མེད་གཏན་

༄༅། །ཚིག་གིས། །ཅི་ཡང་འཆར་བར་ཡིད་ཆེས་བྱ། །མཚན་ཉིད་བྱེར་མེད་གཏན་ཚིགས་ཀྱིས། །ཆོས་རྣམས་གཅིག་ཡིད་ཆེས་པར་བྱ། །
ངོ་བོ་བློ་བྲལ་གཏན་ཚིགས་ཀྱིས། །རྩོལ་བ་མེད་པར་ཡིད་ཆེས་བྱ། །ཅེས་གསུངས་སོ། །རང་བཞིན་སྐྱེ་བའི་གཏན་ཚིག་གི། །རོལ་པ་འགག་པ་མེད་
པའི་གཏན་ཚིག །མཚན་ཉིད་གཉིས་སུ་མེད་པའི་གཏན་ཚིགས་ཀྱིས། རིག་པ་རང་གྲོལ་གྱིས་གཏན་ཚིག་དང་བཞིའོ། །དེའི་དང་པོ་རང་བཞིན་སྐྱེ་བ་མེད་
པའི་གཏན་ཚིག་ནི། དཔེར་ན་ནམ་མཁའི་ངོ་བོ་སྟོང་པ་ཉིད་ལ། གཟུགས་དབྱིབ། ཁ་དོག །དངོས་པོ། མཚན་མ། རྒྱུ་རྐྱེན། བྱེད་པ་
པོ༑ མཐའ་དབུས་ཕྱོགས་རིས་གང་ཡང་མེད་པར་གདོད་མ་ནས་རང་བཞིན་གྱིས་སྟོང་ཉིད་སྤྲོས་མཐའ་ཐམས་ཅད་དང་བྲལ་བ་ཏེ། ངེས་དོན་འདུས་པའི་
རྒྱུད་ལས། རང་བཞིན་སྐྱེ་མེད་གཏན་ཚིག་ནི། །གཞི་ལ་སྣང་བ་མེད་པའི་ཕྱིར། །ཆོས་རྣམས་ཐམས་ཅད་སྤྲོས་དང་བྲལ། །དེ་ཕྱིར་རང་བཞིན་

སྐྱེ་བ་མེད། །ཚིག་དང་སྨྲ་བརྗོད་ཡུལ་ལས་འདས། །བརྗོད་མེད་དོན་ལ་ཡིད་ཆེས་ཕྱིར། །རང་གསལ་སྐྱེ་མེད་ཆོས་ཀྱི་སྐུ། །དེ་དོན་ངེས་པར་རྟོགས་
པས་ཆོག །ད་ཡང་འདུས་པའི་སྙིང་པོ་ཉོན། །ཆོས་ཀུན་སྟོང་པའི་རང་བཞིན་ལས། །ངོ་བོ་ཉིད་ཀྱིས་དམིགས་སུ་མེད། །དེ་ཕྱིར་ཡེ་ཤེས་ཀློང་གིས་
ལམ༑ །རྟོགས་པས་སྨྲ་བསམ་ཡུལ་ལས་འདས། །དང་པོ་གཞི་མེད་སྐྱེ་བ་མེད། །སྐྱེ་མེད་དོན་འདི་སུས་རྟོགས་པ། །དེ་ནི་རྣལ་འབྱོར་དམ་པའི་
ལམ༑ །རྗེ་དམ་པ་བདེ་གཤེགས་པས། རང་བཞིན་སྐྱེ་མེད་གཏན་ཆོག་ནི། །འཁོར་འདས་སྣང་སྲིད་སྣོད་བཅུད་དང་། །དགེ་སྡིག་བཟང་ངན་ལ་
སོགས་པ། །ཞེན་རྟོག་གཉིས་སྣང་ཆོས་འདི་རྣམས། །མཐུན་སྣང་ཆ་ལ་འགགས་མེད་པར། །སོ་སོ་ཉིད་ན་ཆོས་ཉིད་ངང་། །མ་བཅོས་མ་བྱས་
གཉེན་པོ་མེད། །བྱེ་བྲག་ཐ་སྙད་སྤྱོད་ཡུལ་བྲལ། །ཆོས་ཉིད་མ་སྐྱེས་ཆོས་ཀྱི་དབྱིངས། །མུ་མེད་བདལ་བ་ཆེན་པོའི་ཀློང་། །ཤེས་རབ་སྙིང་པོ་

ལས༑ སྟོང་པ་ཉིད་ལ་གཟུགས་མེད་ཅེས་པ་ནས། ཐོབ་པ་མེད། མ་ཐོབ་པ་ཡང་མེད་དོ། །ཅེས་པའི་བར་དུ་
གསུངས་སོ། །གཉིས་པ་རོལ་པ་འགག་པ་མེད་པའི་གཏན་ཚིག་ནི། ནམ་མཁའི་ངོ་བོ་སྟོང་པ་ཉིད་ལས་མ་གཡོས་ཀྱང་། ནམ་མཁའི་ཆོ་འཕྲུལ་
ལ་སྨུག་པ་དང་། དང་བ་དང་ཉིན་མོ་གསལ་བ་དང་། མཚན་མོ་ནག་པ་དང་། སྤྲིན་དང་། འཇའ་ཚོན་དང་། ཁུ་རླང་དང་། །གཟུགས་
དབྱིབ་ཁ་དོག་མི་འདྲ་བ་དུ་མ་སྣ་ཚོགས་སུ་སྣང་བ་བཞིན་དུ། རང་བཞིན་སྐྱེ་བ་མེད་པ་ལས་མ་གཡོས་ཀྱང་། རོལ་པ་འགག་པ་མེད་པའི་ཆོ་འཕྲུལ་
ལ༑ སངས་རྒྱས་དང་། སེམས་ཅན་དང་། ལམ་པ་དང་། སྣང་བ་དང་། རིག་པ་དང་། སྟོང་པ་ལ་སོགས་པའི་ཤེས་བྱའི་ཆོས་དུ་མ་
སྣ་ཚོགས་སུ་རང་སྣང་སྟེ། ངེས་དོན་འདུས་པ་ལས། རོལ་པ་གང་ཡང་མི་འགག་པས། སྐྱེ་མེད་སྐྱེ་བའི་ཆོ་འཕྲུལ་འབྱུང་། །དེ་ཕྱིར་རོལ་པ་

འགག་མེད་པས། །སངས་རྒྱས་ཀུན་གྱིས་ཆེ་བར་བཤད། །ད་ཡང་འདུས་པའི་སྙིང་པོ་ཉོན། །འབྱུང་བ་འདོད་ཡོན་དུག་ལྔ་ཡང་། །ཐམས་ཅད་ཡེ་
ཤེས་ཆོས་སྐུར་ཤར། །ཀུན་གྱིས་རང་བཞིན་དེ་ཤེས་པས། །ཀུན་ལ་དབང་བསྒྱུར་ཐོབ་པ་ཡིན། རྗེ་དམ་པ་བདེ་བར་གཤེགས་པས། རོལ་པ་འགག་མེད་
གཏན་ཚིག་ནི། །བཤད་པའི་འཁོར་འདས་སྣང་སྲིད་དང་། །སྣོད་བཅུད་བདེ་སྡུག་རྒྱུ་འབྲས་དང་། །གཉིས་པར་སྣང་བའི་ཆོས་འདི་རྣམས། །སོ་སོའི་རང་
རྩལ་འགག་མེད་དེ། །བརྟག་པའི་ཞེན་བློའི་བརྟག་བཞིན་ནོ། །གང་ཡང་སྤང་བླང་འགག་མེད་ཕྱིར། །ཀུན་བཟང་རོལ་པའི་རྒྱན་ཞེས་གསུངས། །འགག་པ་
མེད་དང་མཐུན་སྣང་དང་། །ལྷུན་གྲུབ་དཀྱིལ་འཁོར་ཐམས་ཅད་དང་། །ཐེག་པ་ཀུན་གྱིས་གཞལ་བྱ་དང་། །མུ་སྟེག་ལོག་རྟོག་འཁྲུལ་གཞི་དང་། །འཇིག་
རྟེན་པ་ཡི་ཞེན་ཕྱོགས་རྣམས། །ཐམས་ཅད་འདི་ཡིན་འདི་ལས་བྱུང་། །ཅེས་གསུངས་སོ། །ཤེས་རབ་སྙིང་པོ་ལས། ཆོས་ཐམས་ཅད་སྟོང་པ་ཉིད་

དེ༑ མཚན་ཉིད་མེད་པ། མ་སྐྱེས་པ། མ་འགག་པ། ཅེས་གསུངས་སོ། །གསུམ་པ་མཚན་ཉིད་གཉིས་སུ་མེད་པའི་གཏན་
ཚིག་ནི། ནམ་མཁའི་ངོ་བོ་སྟོང་པ་དང་རྣམས་པ་སྣ་ཚོགས་སུ་སྣང་བ་གཉིས་དབྱེར་མེད་ཡིན་པ་བཞིན་དུ། རང་བཞིན་སྐྱེ་བ་མེད་དང་། རོལ་པ་
འགག་པ་མེད་པ་གཉིས་དབྱེར་མེད་ཡིན་ཏེ། ངེས་དོན་འདུས་པ་ལས། མཚན་ཉིད་གཉིས་མེད་གཏན་ཚིག་གྱིས། །ངེས་དོན་རྩ་བ་ཆོས་སྐུ་ལ། །ལུང་
ལྡན་རྐྱེན་གྱིས་ཡིད་ཆེས་བྱ། །སངས་རྒྱས་སེམས་ཅན་ངོ་བོ་ལ། །རང་བྱུང་ཡིན་ཕྱིར་གཉིས་སུ་མེད། །ད་ཡང་རྡོ་རྗེ་སེམས་དཔའ་ཉོན། དེ་ཉིད་རྟོགས་
པས་འཁོར་འདས་དག །དེ་ཕྱིར་མཚན་ཉིད་གཉིས་སུ་མེད། །ཕྱི་དང་ནང་དང་སྣོད་བཅུད་དང་། །མཐོ་རིས་ངན་སོང་དགེ་སྡིག་དང་། །དག་དང་མ་
དག་གཙང་རྨེ་དང་། །ཡིན་དང་མིན་དང་བླང་དོར་དང་། །བྱ་དང་མི་བྱ་སྐྱོན་ཡོན་སོགས། །ཐ་སྙད་གཉིས་སུ་གསུངས་པ་ཀུན། །དཔེར་ན་རི་བོང་རྭ་

བཞོན་དུ། །ཚིག་ཏུ་ཡོད་ལ་དོན་ལ་མེད། །དེ་ཕྱིར་མཚན་ཉིད་གཉིས་མེད་པའི། །གཏན་ཚིག་ཆེན་པོར་བཞག་པ་ཡིན། །ད་ཡང་འདུས་པའི་སྙིང་པོ་ཉོན། །
མཐའ་དང་བྲལ་བའི་ཆོས་སྐུ་ནི། །མེད་པ་མ་ཡིན་དྲན་ཅིང་ཚོར། །ཆད་པ་མ་ཡིན་རིག་ཅིང་གསལ། །རྟག་པ་མ་ཡིན་དངོས་པོ་མེད། །གཉིས་སུ་མ་
སོང་ཟླའོ་མེད། །གཅིག་པུ་མ་སོང་ཀུན་ལ་ཁྱབ། །དེ་ཡང་རྡོ་རྗེ་སེམས་དཔའ་ཉོན། །ཆོས་ཅན་རང་གི་མཚན་ཉིད་ནི། །གདོད་ནས་གཉིས་སུ་མེད་པ་ཡི། །
ཆོས་རྣམས་རྩ་བ་གཅིག་པའི་དོན། །གཏན་ཚིག་དག་གིས་ཡིད་ཆེས་བྱ། །ཅེས་གསུངས། རྗེ་དམ་པ་བདེ་གཤེགས་པས། མཚན་ཉིད་དབྱེར་མེད་
གཏན་ཚིག་ནི། །ཆུ་ཉིད་བརླབ་དུ་ཤར་བའམ། །ལྷོ་སྤྲིན་ཉིད་ན་སྟོང་པ་བཞིན། །རོལ་པ་འགག་མེད་དུས་ན་ཡང་། །སྐྱེ་མེད་དབྱིངས་ལས་གཡོས་པ་
མེད༑ །འགག་མེད་རྟེན་འབྲེལ་མཐུ་ཡི་ནི། །དོན་མེད་རྒྱུ་རྐྱེན་སྣ་ཚོགས་སྨིན། །རང་བཞིན་ཉིད་ལས་ཉམས་པ་མེད། །ཅེས་དང་། ལུང་ལས་

༄༅། །ཀྱང་ནི་འདི་སྐད་དུ། །རང་བཞིན་གཅིག་ཏུ་མ་ངེས་པས། །ཅི་ལྟར་བལྟས་པ་དེ་ལྟར་སྣང་། །ཅེས་དང་། མེད་པའི་རྒྱུ་ལ་ཡོད་གསལ་ 
བས༑ །སྣང་སྲིད་རང་བཞིན་སྒྱུ་མ་འདྲ། །ཅེས་དང་། ཅི་ལྟར་མཁའ་ལ་སྤྲིན་བཞིན་དུ། །སྣ་ཚོགས་རྣམས་པ་ཅིར་ཡང་སྣང་། །དེ་དུས་རང་བཞིན་ཉམས་
པ་མེད། །དེ་སོགས་སྣ་ཚོགས་ལུང་གིས་གསལ། །བདེན་གཉིས་དབྱེར་མེད་ཅེས་ཀྱང་བྱ། །བྱང་སེམས་དབྱེར་མེད་ཞེས་ཀྱང་བྱ། །དབྱེར་མེད་ལྷུན་གྲུབ་ཞེས་
ཀྱང་བྱ། །ཟུང་འཇུག་ཆེན་པོ་ཞེས་ཀྱང་བྱ། །མཉམ་རྫོགས་ཆེན་པོ་ཞེས་ཀྱང་བྱ། །ཤེས་རབ་སྙིང་པོས། གཟུགས་སྟོང་པའོ། །སྟོང་པ་ཉིད་ཀྱང་གཟུགས་
སོ༑ །གཟུགས་ལས་སྟོང་པ་ཉིད་གཞན་མ་ཡིན་ནོ། །སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། །དེ་བཞིན་དུ། ཚོར་བ་ལ་སོགས་པ་ཡང་གསུངས་
སོ༑ །བཞི་པ་རིག་པ་རང་གྲོལ་གྱིས་གཏན་ཚིག་ནི། ནམ་མཁའི་བྱེ་བྲག་ཅི་ལྟར་སྣང་ཡང་། ནམ་མཁའ་ཉིད་ཀྱིས་ངོ་བོ་ལས་མ་གཡོས་པ་བཞིན་དུ། བློ་

རིག་པའི་བྱེ་བྲག་ཅི་ལྟར་སྣང་ཡང་། ངོ་བོ་ཉིད་དུ་རང་གྲོལ་བ་སྟེ། ངེས་དོན་འདུས་པ་ལས། ངོ་བོ་ཉིད་དུ་བླ་བྲལ་བ། །གཏན་ཚིག་ངེས་པར་ཡིད་ཆོས་དོན། ། 
ལུས་ངག་རྩོལ་བ་མེད་པའི་ཕྱིར། །རང་བྱུང་བློ་ལས་འཆིང་གྲོལ་མེད། །དེ་ཕྱིར་ངོ་བོ་བཞིན་དུ་གནས། །ད་ཡང་རྡོ་རྗེ་སེམས་དཔའ་ཉོན། །གཟུང་འཛིན་སྐྱོན་
གྱི་མ་གོས་པས། །རྣམ་རྟོག་བློ་ནི་རང་སར་གྲོལ། །དེ་ཕྱིར་ངེས་དོན་ཡེ་ཤེས་ཀློང་། །རྒྱུ་དང་རྐྱེན་ལས་མ་བྱུང་པའི། །རང་བྱུང་ངོ་བོ་ཉིད་ཀྱི་སྐུ། །དེ་ཉིད་
རྟོགས་པས་ཆོས་སྐུར་གྲོལ། །ཡང་དག་སངས་རྒྱས་འདི་ལས་མེད། །དེ་ཕྱིར་རང་བློ་ངོ་བོ་ཉིད། །དུས་འདིར་རྩོལ་བས་བརྩལ་དུ་མེད། །རྗེ་དམ་པ་བདེ་
གཤེགས་པས། རིག་པ་རང་གྲོལ་གཏན་ཚིག་ནི། །གང་ཟག་སྐྱེས་བུ་སྐལ་ལྡན་ཅན། །མ་ནོར་དམ་པའི་གསུང་ལ་བརྟེན། །ཤེས་རབ་གསུམ་གྱི་རྒྱུད་
སྦྱངས་ཏེ། །རྒྱུ་རྐྱེན་དྲུག་ལ་མེད་པར་གཡོས། །གཏན་ཚིག་གསུམ་ལ་བློ་འདས་པས། །སྲིད་པའི་ཆོས་རྣམས་རང་སར་གྲོལ། །ཉོན་མོངས་སྡུག་

༄༅། །བསྔལ་ཤུགས་ཀྱི་ཞི། །རྣམ་ཤེས་ཡུལ་སེམས་གནས་སུ་དག །རང་བྱུང་ཡེ་ཤེས་ཀློང་དུ་ཤར། །སྣང་སྟོང་གང་ཡང་བརྟན་ཆ་བྲལ། ། 
ཕྱོགས་ཀློང་བྲལ་བའི་ལྟ་བ་འཆར། བརྒྱད་སྟོང་པ་ལས། གཟུགས་ཉིད་དེ་བཞིན་གཤེགས་པ་ཉིད་དོ། །དེ་བཞིན་དུ། ཚོར་བ་ཉིད་དང་། འདུ་ཤེས་
ཉིད་དང་། འདུ་བྱེད་ཉིད་དང་། རྣམ་པར་ཤེས་པ་ཉིད་དང་། དེ་བཞིན་གཤེགས་པ་ཉིད་དོ། །ཅེས་གསུངས་སོ།། ༈ །།གཉིས་པ་
གསང་སྔགས་སྤྱིའི་ལྟ་བ་ནི་བདེན་གཉིས་དབྱེར་མེད་ཡིན་ཏེ། རྗེ་དམ་པ་བདེ་གཤེགས་པས། བདེན་གཉིས་ཡེ་ནས་དབྱེར་མེད་པས། །གསང་སྔགས་སྤྱིའི་
ལྟ་བ་ཡིན། །ཅེས་གསུངས་སོ། །དེ་ལ་ཆོས་ཐམས་ཅད་མཉམ་པ་ཉིད་དུ་སྟོན་པ། གསང་སྔགས་བླ་ན་མེད་པའི་ལྟ་བའི་ངོ་བོ་དཔེ་དང་བཅས་པ་མངོན་
སུམ་དུ་གཏན་ལ་ཕབ་ནས་སྟོན་པར་བྱེད་པ་ལ། རྒྱུད་དང་མན་ངག་ཐམས་ཅད་ནས་སྣང་བ་སེམས་སུ་གཏན་ལ་ཕབ། སེམས་ཆོས་ཉིད་སྐྱེ་བ་མེད་

པར་གཏན་ལ་ཕབ། སྐྱེ་མེད་འགག་མེད་དུ་འཆར་ཞིང་། མ་སྐྱེས་མི་འགག་དབྱེར་མེད་གཏན་ལ་ཕབ་ནས་སྟོན་པར་བྱེད་པ་ལ། དང་པོ་སྣང་བ་སེམས་
ཡིན་པ་ནི། དཔེར་ན་རྒྱ་མཚོ་དྭངས་ཤིང་གསལ་བ་ལ། ནམ་མཁའ་བར་སྣང་ས་གཞིའི་གཟུགས་བསྙེན་ཐམས་ཅད་གསལ་བར་སྣང་བ་བཞིན་དུ། སེམས་
ཉིད་རང་བཞིན་གྱིས་འོད་གསལ་བ་ལ། སྣང་སྲིད་འཁོར་འདས་ལམ་གསུམ་གྱིས་ཤེས་བྱའི་ཆོས་ཐམས་ཅད་རང་སྣང་གཟུགས་བརྙན་ཙམ་དུ་གསལ་བར་
སྣང་སྟེ། རྡོ་རྗེ་གུར་ལས། རིན་ཆེན་སེམས་ལས་ཕྱིར་གྱུར་པ། །སངས་རྒྱས་མེད་ཅིང་སེམས་ཅན་མེད། །ཅེས་དང་། ཡེ་ཤེས་ནམ་མཁའ་དང་
མཉམ་པའི་རྒྱུད་ལས། ལོག་རྟོག་ཡེ་ཤེས་ཐ་དད་ཀྱང་། །སེམས་ཀྱི་ཆོས་ཉིད་ངང་དུ་གཅིག །ཅེས་དང་། སྒྱུ་འཕྲུལ་རྒྱས་པ་ལས། ཐམས་ཅད་
མ་ལུས་ཆོས་སོ་ཅོག །སེམས་ཉིད་ལས་ནི་གཞན་མ་ཡིན། །ཅེས་དང་། ཀྱེ་རྡོར་ལས། སེམས་ལས་མ་གཏོག་སངས་རྒྱས་དང་། །སེམས་

༄༅། །ལས་མ་གཏོག་ཆོས་གཞན་ནམ། །སངས་རྒྱས་ཀྱིས་ཀྱང་མ་གཟིགས་ཏེ། །མ་གསུང་མི་གསུང་གསུང་མི་འགྱུར། །ཅེས་དང་། 
གསང་སྙིང་ལས། གཞི་རྩ་མེད་པའི་སེམས་ཉིད་དེ། །ཆོས་རྣམས་ཀུན་གྱིས་རྩ་བ་ཡིན། །ཅེས་དང་། གསང་སྒྲོན་ལས། ཆོས་རྣམས་ཀུན་གྱི་རྩ་
བ་དེ། །སེམས་ཉིད་ཡིན་པར་ཤེས་པར་བྱོས། །ཅེས་དང་། ན་རོ་པའི་ལྟ་བ་མདོར་བསྡུས་ལས། སྣང་ཞིང་སྲིད་པའི་ཆོས་འདི་རྣམས། །རང་གི་
སེམས་ལས་གུད་ན་མེད། །ཅེས་དང་། རྗེ་བཻ་རོ་ཙཱ་ནས། རང་བྱུང་ཡེ་ཤེས་མ་བཅོས་པ། །རིག་པ་དབྱེར་མེད་བྱང་ཆུབ་སེམས། །སྣང་སྲིད་ཀུན་གྱི་
གཞི་རུ་ཤར། །བདལ་བ་ཆེན་པོ་ཀུན་ཏུ་ཁྱབ། །འདི་ནི་སྣང་སྲིད་གཞིར་བཞེངས་ཀྱིས། །དགོངས་པ་ཞེས་ནི་དེ་བ་བྱ། །དེ་ལྟར་འཁོར་བ་དང་མྱ་ངན་
ལས་འདས་པའི་ཆོས་ཉིད། རིག་པ་རང་བྱུང་གིས་ཡེ་ཤེས་ཆེན་པོར་ཤར་བ་ཡང་། སངས་རྒྱས་དང་སེམས་ཅན་གཉིས་མེད། སྡུག་བསྔལ་དང་བདེ་བ་

གཉིས་མེད། འཁོར་བ་དང་མྱང་འདས་གཉིས་མེད། སྣང་བ་དང་སྟོང་པ་གཉིས་མེད། རྟགས་པ་དང་ཆད་པ་གཉིས་མེད། བླང་བ་དོར་བ་གཉིས་
མེད༑ ལུང་ལས་ཀྱང་། ཐམས་ཅད་རང་གི་བྱང་ཆུབ་སེམས། །འདི་ནི་ཚད་མར་རབ་ཏུ་བསྔགས། །ཅེས་གསུངས། སེམས་ཆོས་ཉིད་སྐྱེ་བ་
མེད་པ་ཡིན་པ་ནི། ནམ་མཁའ་བར་སྣང་ས་གཞི་གཟུགས་བརྙན་ཅི་ལྟར་སྣང་ཡང་། ངོ་བོ་རྒྱ་མཚོ་ལ་ཆུ་མ་གཏོག་པའི་ལྷད་མ་འདྲེན་པ་བཞིན་དུ། 
སྣང་སྲིད་འཁོར་འདས་ལམ་གསུམ་གྱིས་ཤེས་བྱའི་ཆོས་དུ་མ་སྣ་ཚོགས་སུ་སྣང་ཡང་། ངོ་བོ་སེམས་ཉིད་སྐྱེ་བ་མེད་པ་ལ་དངོས་པོ་མཚན་མ་རྒྱུ་རྐྱེན་གྱིས་
ལྷད་མ་འདྲེས་པར། གདོད་མ་ནས་རང་བཞིན་གྱིས་སྟོང་ཉིད་སྤྲོས་པའི་མཐའ་ཐམས་ཅད་དང་བྲལ་བ་སྟེ། ཀུན་བྱེད་ལས། ཡེ་ནས་གནས་པའི་
སེམས་ཉིད་སྙིང་པོ་འདི། །རྒྱུ་ལས་མ་བྱུང་རྐྱེན་གྱིས་མ་བསྐྱེད་པས། །རང་བྱུང་ཡེ་ཤེས་ཡིན་པར་ཡིད་ཀྱང་ཆེས། །ཅེས་དང་། གསང་སྙིང་

༄༅། །ལས༑ དངོས་རྣམས་ཉིད་ན་དངོས་མེད་པ། །རྟོག་པའི་སྨྲ་བའི་བསམ་ཡུལ་འདས། །ཅེས་དང་། གཞི་རྩ་མེད་པའི་སེམས་ཉིད་
འདི༑ །ཕོ་མོ་མ་ཡིན་མ་ནིང་མིན། །མཚན་མེད་མ་ཡིན་རིགས་རྒྱུད་མིན། །ཁ་དོག་མ་ཡིན་དབྱིབས་མ་ཡིན། །གནས་སུ་མ་ཡིན་གང་ཡང་མིན། །
དེ་བཞིན་ཉིད་དབྱིངས་ཡེ་ཤེས་ཡིན། །ཅེས་དང་། གསང་སྒྲོན་ལས། སྣང་བ་སེམས་སུ་ཤེས་པར་བྱ། །སེམས་ཀྱིས་རང་བཞིན་སྟོང་པ་ལ། །
སྟོང་པ་འཛིན་མེད་བསམ་ད་མེད། །བསམ་མེད་མཐའ་བྲལ་ཆོས་སྐུ་ཡིན། །ཅེས་དང་། གསང་འདུས་ལས། ཕང་པོ་ཁམས་དང་སྐྱེ་མཆེད་
དང་། །གཟུང་དང་འཛིན་པ་རྣམས་སྤང་སྟེ། །ཆོས་བདག་མེད་པ་མཉམ་ཉིད་པ། །རང་སེམས་གདོད་ནས་མ་སྐྱེས་པ། །སྟོང་པ་ཉིད་ཀྱིས་རང་
བཞིན་ནོ། །ཅེས་དང་། མཚན་བརྗོད་ལས། རྣམས་པ་ཀུན་ལྡན་རྣམས་པ་མེད། །ཅེས་དང་། རྟག་གཉིས་ལས། གཟུགས་མེད་

མཐོང་བ་པོ་ཡང་མེད། །སྒྲ་མེད་ཐོས་པ་པོ་ཡང་མེད། །དྲི་མེད་བསྣམས་པ་པོ་ཡང་མེད། །རོ་མེད་མྱོང་བ་པོ་ཡང་མེད། །རེག་མེད་རེག་པ་པོ་
ཡང་མེད། །སེམས་མེད་སེམས་ལས་བྱུང་བའང་མེད། །ཅེས་དང་། ལམ་རིམ་ལས། འཇིག་རྟེན་བརྟེན་གཡོ་ལ་སོགས་པ། །སྣང་བ་ཉིད་
ན་ངོ་བོ་མེད། །དེ་ཉིད་ཆོས་སྐུ་ཆེན་པོ་ཡིན། །ཅེས་དང་། སློབ་དཔོན་པདྨས། ཡེ་ནས་སྟོང་། རང་བཞིན་གྱི་སྟོང་། ཀུན་ནས་སྟོང་། 
མཉམ་དུ་སྟོང་། རང་སྟོང་། ཅེས་གསུངས་སོ། །སྐྱེ་མེད་འགག་མེད་དུ་འཆར་བ་ནི། ས་རྡུལ་ལ་སོགས་པའི་སླད་མེད་པའི་རྒྱ་མཚོ་དྭངས་
ཤིང་གསལ་བ་ཉིད་དུ་གཟུགས་བརྙན་སྣ་ཚོགས་སུ་འཆར་བ་བཞིན་དུ། སེམས་ཉིད་འོད་གསལ་སྐྱེ་བ་མེད་པ་ཉིད་ཤེས་བྱའི་ཆོས་དུ་མ་སྣ་ཚོགས་སུ་
རང་སྣང་བ་སྟེ། དགོང་འདུས་ལས། དེ་བཞིན་ཉིད་ཀྱིས་ངོ་བོ་ཉིད། །སེམས་ཉིད་རང་བཞིན་འོད་གསལ་བ། །ཆོས་ཀྱིས་གཟུགས་བསྙན་

༄༅། །སྣང་བས་ན། ཆོས་ཀྱིས་མེ་ལོང་ཞེས་སུ་གྲགས། །ཅེས་དང་། འཁོར་ལོ་སྡོམ་པ་ལས། སེམས་ཉིད་བསམ་གྱི་མི་ཁྱབ་
པ༑ །འཁོར་བའི་ཆོས་ཀྱི་རང་བཞིན་ནོ། །ཅེས་དང་། གསང་སྙིང་ལས། གཞི་རྩ་མེད་དབྱིངས་སྐད་ཅིག་ལ། །རྣམ་པར་དག་པའི་དབྱིངས་ཉིད་
ཚོལ༑ །ཀུན་གྱིས་ཕྱག་རྒྱའི་རྒྱུད་ཡིན་ནོ། །ཅེས་དང་། རྡོ་རྗེ་ཕུང་པོའི་ཡན་ལག་ནི། རྫོགྲས་པའི་སངས་རྒྱས་ལྔ་རུ་གྲགས། །སྐྱེ་མཆེད་ཁམས་
རྣམས་མང་པོ་ཀུན། བྱང་ཆུབ་སེམས་དཔའི་དཀྱིལ་འཁོར་ཉིད། །ས་ཆུ་སྤྱན་དང་མཱ་མ་ཀི། །མེ་རླུང་གོས་དཀར་སྒྲོལ་མ་སྟེ། །ནམ་མཁའ་
དབྱིངས་ཀྱི་དབང་ཕྱུག་མ། །སྲིད་གསུམ་ཡེ་ནས་སངས་རྒྱས་ཞིང་། །ཅེས་དང་། གསང་སྒྲོན་ལས། ཐིག་ནི་མི་འགྱུར་རང་སེམས་སྐྱེ་མེད་ཡིན། །
ལེ་ནི་ཁྱབ་བདལ་མཉམ་པ་ཉིད་དུ་གསལ། །ཅེས་དང་། མཚན་བརྗོད་ལས། མི་འགྱུར་ཀུན་འགྲོ་ཁྱབ་པ་པོ། །ཅེས་དང་། རིན་ཆེན་སྒྲོན་

མ་ལས། ཉིད་ལས་གཞན་མིན་སྣང་རིག་ཅིར་ཡང་འཆར། །ཅེས་དང་། །རྗེ་དམ་པ་བདེ་གཤེགས་པས། སེམས་ཉིད་ནོར་བུ་རིན་པོ་ཆེ། །ཕྱོགས་
དང་རིས་སུ་མ་ཆད་པས། །ཅི་ལྟར་དམིགས་ཤིང་བསམ་པར་སྣང་། །ཅེས་དང་། སློབ་དཔོན་པདྨས། བཀག་པ་མེད་པར་ཟང་ཐལ་དུ་སྣང་། །
གཏད་སོ་མེད་པར་ཁ་ཡན་དུ་སྣང་། །དུས་བཏགས་མེད་པར་ངེས་མེད་དུ་སྣང་། །གཅིག་ཏུ་མ་ངེས་པ་སྣ་ཚོགས་སུ་སྣང་། །གཞན་མ་ཡིན་པར་
རང་སྣང་། །ཅེས་གསུངས། སྐྱེ་འགག་དབྱེར་མེད་ཡིན་པ་ནི། རྒྱ་མཚོའི་ངོ་བོ་ཆུ་ལས་མ་གཡོས་པ་བཞིན་དུ་གཟུགས་བསྙན་སྣ་ཚོགས་སུ་
འཆར༑ ཅི་ལྟར་འཆར་ཡང་ཆུ་ལས་མ་གཡོས་ཏེ། ཆུ་ཉིད་གཟུགས་བསྙན་ཡིན་ལ། གཟུགས་བསྙན་ཉིད་ཆུ་ཡིན་པས། ཆུ་དང་གཟུགས་
བསྙེན་གཉིས་སུ་མེད་པ་བཞིན་དུ་སེམས་ཉིད་སྐྱེ་བ་མེད་པའི་ངང་ལས་མ་གཡོས་བཞིན་དུ། འགག་མེད་ཀྱིས་སྣང་བ་སྣ་ཚོགས་སུ་འཆར། ཇི་

༄༅། །ལྟར་འཆར་ཡང་སྐྱེ་བ་མེད་པའི་ངང་ལས་མ་གཡོས་ཏེ། སྐྱེ་མེད་ཉིད་ན་འགགས་མེད་ཡིན་ལ། འགགས་མེད་ཉིད་སྐྱེ་
མེད་ཡིན་པས་ན། སྐྱེ་འགགས་གཉིས་སུ་མེད་པ་སྟེ། མཚན་བརྗོད་ལས། གཉིས་མེད་གཉིས་སུ་མེད་པར་སྟོན། །ཡང་དག་མཐའ་ལ་
རྣམ་པར་གནས། །ཅེས་དང་། གསང་སྙིང་ལས། ཨེ་མ་ཧོ། སྐྱེ་བ་མེད་ལ་ཐམས་ཅད་སྐྱེ། །སྐྱེས་པ་ཉིད་ནའང་སྐྱེ་བ་མེད། །འགགས་
པ་མེད་ལ་ཐམས་ཅད་འགག །འགག་པ་ཉིད་ནའང་འགགས་པ་མེད། །གནས་པ་མེད་ལ་ཐམས་ཅད་གནས། །གནས་པ་ཉིད་ནའང་གནས་
པ་མེད། །དམིགས་པ་མེད་པ་ཐམས་ཅད་དམིག །དམིག་པ་ཉིད་ནའང་དམིག་པ་མེད། །འགྲོ་འོང་མེད་ལ་འགྲོ་དང་འོང་། །འགྲོ་
འོང་ཉིད་ན་འགྲོ་འོང་མེད། །ཅེས་དང་། གསང་སྒྲོན་ལས། རིན་པོ་ཆེའི་གསེར་གླིང་དུ། །ཕྱིན་པ་ཐམས་ཅད་གསེར་དུ་སྣང་། །འཁོར་

འདས་བཟང་ངན་མེད་པར་ཤེས། །གཅན་སྤྱང་ཨ་ནའི་མིག་བཞིན་དུ། །གཉིས་སུ་མེད་པར་ཐག་ཆོད་དོ། །ཅེས་དང་། ཕྱག་རྒྱ་ཆེན་པོ་ཐིག་ལེའི་
རྒྱུད་ལས། ཕྱག་ནི་སྟོང་པའི་ཡེ་ཤེས་ཏེ། །རྒྱ་ནི་འཁོར་བའི་ཆོས་ལས་གྲོལ། །ཆེན་པོ་ཟུང་དུ་འཇུག་པ་སྟེ། །ཕྱག་རྒྱ་ཆེན་པོ་ཞེས་བརྗོད་དོ། །
ཅེས་དང་། སྣལ་མ་འདུ་ཏིས། ཆུ་དང་ཆར་རམ་ཐ་དད་མེད། །སྣང་དང་སྟོང་པ་དབྱེར་མི་ཕྱེད། །མཁའ་དང་རླུང་ལ་བྱེ་བྲག་མེད། །སེམས་
དང་སེམས་བྱུང་དེ་བཞིན་ནོ། །ཅེས་དང་། ལམ་རིམ་ལས། འདུས་མ་བྱས་ཉིད་འདུས་བྱས་སྣང་། །འདུས་བྱས་སྣང་བ་རྡོ་རྗེ་ཉིད། །ཡིན་
ཕྱིར་ངོ་བོ་ཐ་དད་མིན། །ཅེས་དང་། རྗེ་བིར་ཝ་ལས། ཆོས་རྣམས་མ་སྐྱེས་མི་གནས་འགག་པ་མེད་པ་ཉིད། །ཅེས་དང་། སློབ་དཔོན་
པདྨས། རང་བཞིན་སྐྱེ་མེད་སྟོང་པར་གནས། །རོལ་པ་འགག་མེད་སྣང་བར་འཆར། །གཉིས་མེད་རང་གྲོལ་མཐའ་ལས་འདས། །ཅེས་

༄༅། །དང་༑ གཉིས་མ་རྙེད་པའི་གཉིས་མེད། ཟུང་མཇུག་མ་རྙེད་པའི་ཟུང་འཇུག །བཟང་ངན་མ་རྙེད་པའི་ཀུན་ཏུ་བཟང་པོ། །
ཅེས་གསུངས། ཡང་གཏན་ཚིག་བཅུ་གཉིས་ཀྱི་སྒོ་ནས་བདེན་གཉིས་དབྱེར་མེད་ཀྱི་ལྟ་བ་གཏན་ལ་དབབ་པ་ལ།  སྐྱེ་བ་མེད་པའི་གཏན་ཚིག་བཞི་ནི། 
རྒྱུ་རྐྱེན་ལ་མ་སྐྱེས་པའི་ཕྱིར་དང་། དུས་གློ་བུར་དུ་མ་བྱུང་བའི་ཕྱིར་དང་། བྱེད་པ་པོས་མ་བྱས་པའི་ཕྱིར་དང་། སྐྱེས་པས་ངོ་བོ་འདི་འདྲར་
བསྟན་དུ་མེད་པའི་ཕྱིར་རོ། །དེས་སྐྱེ་མེད་འགྲུབ་བོ། །འགག་པ་མེད་པའི་གཏན་ཚིག་བཞི་ནི། ཀུན་རྫོབ་འཁྲུལ་པའི་སྣང་བ་འདི། ལས་ཀྱི་
བགོ་སྐལ་ཐུན་པའི་འགྲོ་བ་རྣམས་ལ་མཐུན་སྣང་སུ་འགྲུབ་པའི་ཕྱིར་དང་། སྣང་བ་མེད་ན་དོན་དམ་རྟོགས་བྱེད་ཀྱང་མེད་པའི་སྐྱོན་དུ་གྱུར་པའི་ཕྱིར་
དང་༑ སྣང་བ་འདི་ཐམས་ཅད་མཁྱེན་པའི་ཕྱག་གིས་ཀྱང་མི་ཁེག་པར་རང་སྣང་དུ་འདུག་པའི་ཕྱིར་དང་། རང་རིག་པ་ཐམས་ཅད་དུ་རྩལ་མ་འགག་

པར་སྣང་བའི་ཕྱིར་རོ། །དེས་འགག་མེད་འགྲུབ་བོ། །གཉིས་སུ་མེད་པའི་གཏན་ཚིག་བཞི་ནི། སྣང་སྟོང་གཉིས་རང་བཞིན་བཟང་ངན་མེད་པའི་
ཕྱིར་དང་། ངོ་བོ་དབྱེར་མེད་པའི་ཕྱིར་དང་། དུས་སྔ་ཕྱི་མེད་པའི་ཕྱིར་དང་། འདུག་ས་ཐ་མི་དད་པའི་ཕྱིར་རོ། །དེས་དབྱེར་མེད་འགྲུབ་བོ། །དེ་
ལྟར་སྐྱེ་བ་མེད་པ་ཆོས་ཀྱི་སྐུ། འགགས་པ་མེད་པ་ནི་སྤྲུལ་པའི་སྐུ། གཉིས་སུ་མེད་པ་ནི་ལོངས་སྤྱོད་རྫོགས་པའི་སྐུ་ཡིན་ཏེ། བང་མཛོད་ལས། 
རང་བཞིན་མ་བཅོས་ཆོས་ཀྱི་སྐུ། །ངོ་བོ་ལོངས་སྤྱོད་རྫོགས་སྐུར་སྣང་། །ཐུགས་རྗེ་སྤྲུལ་པའི་སྐུ་རུ་སྣང་། །སེམས་རྒྱུད་གཅིག་གིས་ངོ་བོ་ལས། །
སྟོན་པ་སྐུ་གསུམ་རང་བཞིན་ཚང་། །ཅེས་དང་། གསང་སྒྲོན་ལས། སྐུ་གསུམ་འབྲས་བུ་རང་ཆས་ལས། །ཡེ་ཤེས་འབྲས་བུ་ཟང་ཉ་མ། །
ཅེས་དང་། སྙིང་པོ་འགྲེལ་པ་གཉིས་མེད་རྡོ་རྗེས་མཛད་པ་ལས། སེམས་ཉིད་མ་བཅོས་ཆོས་ཀྱི་སྐུ། །སྣང་བ་བདེ་ཆེན་ལོངས་སྤྱོད་རྫོགས། །

འགྲོ་འོང་སྣ་ཚོགས་སྤྲུལ་པའི་སྐུ། །ཅེས་གསུངས་སོ། །ཡང་སེམས་ཉིད་ངོ་བོ་སྟོང་པ་ནི་ཆོས་ཀྱི་སྐུ། རང་བཞིན་གསལ་བ་
ནི་ལོངས་སྤྱོད་རྫོགས་པའི་སྐུ། །ཐུགས་རྗེ་སྣ་ཚོགས་སུ་ཤར་བ་ནི་སྤྲུལ་པའི་སྐུ། དེ་དབྱེར་མེད་ཅིང་འགྱུར་བ་མེད་པ་ནི་རྡོ་རྗེའི་སྐུ། དེ་མངོན་དུ་གྱུར་པ་
ནི་མངོན་པར་བྱང་ཆུབ་པའི་སྐུ་ཡིན་ཏེ། བང་མཛོད་ལས། མི་གཡོ་རང་བཞིན་གནས་པ་ཆོས་ཀྱི་སྐུ། །གསལ་ལ་རྟོག་པ་མེད་པར་ལོངས་སྐུ་ཡིན། །
ཅིར་ཡང་འཆར་བ་ཐུགས་རྗེ་སྤྲུལ་པའི་སྐུ། །གཉེན་པོས་བསྒྱུར་དུ་མེད་པར་རྡོ་རྗེའི་སྐུ། །མངོན་དུ་གྱུར་པ་བྱང་ཆུབ་སྐུ་རུ་བཤད། །ཅེས་གསུངས། དེ་
ལྟར་ཤེས་བྱ་ཤེས་བྱེད་གཉིས་སུ་མེད་པར། སྣང་སྲིད་འཁོར་འདས་ཀྱི་ཆོས་ཉིད་རང་རིག་པ་བྱང་ཆུབ་ཀྱིས་སེམས། གདོད་མ་ནས་རང་བཞིན་གྱིས་རྣམ་
པར་དག་པ་ལྷུན་གྱིས་གྲུབ་པའི་སངས་རྒྱས་སུ་རྟོགས་པ་ནི། གསང་སྔགས་བླ་ན་མེད་པའི་དགོང་དོན་མཐར་ཐུགས་པ་ཡིན་ཏེ། ངེས་དོན་འདུས་པའི་

རྒྱུད་ལས། སངས་རྒྱས་རྣམས་ཀྱི་ཡེ་ཤེས་ནི། །རང་བྱུང་ཡེ་ཤེས་རྟོགས་ལས་འདུས། །ཅེས་དང་། ནམ་མཁའ་ཀློང་ཡང་ལས། དུག་ལྔ་སྤང་
བའི་ཕ་རོལ་ན། །སངས་རྒྱས་བྱ་བའི་མིང་ཡང་མེད། །དེ་དོན་རྟོགས་ན་སངས་རྒྱས་ཡིན། །ཅེས་དང་། རྟག་གཉིས་ལས། སེམས་ཅན་རྣམས་
ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབ། །དྲི་མ་དེ་བསལ་སངས་རྒྱས་ཡིན། །ཅེས་དང་། དགོང་འདུས་ལས། རྫོགས་པའི་སངས་
རྒྱས་ཀུན་གྱིས་གསང་། །སེམས་རྟོག་པ་ནི་སངས་རྒྱས་ཡིན། །དེ་བས་གཞན་དུ་ཡོད་མ་ཡིན། །ཅེས་དང་། མདོ་བཅུད་ལས། བྱང་ཆུབ་སེམས་
ཀྱི་ཆོས་ཉིད་དེ། །རྒྱུ་ལས་མ་བྱུང་འབྲས་བུ་ཡིན། ཅེས་དང་། །ཏེ་ལོ་པས། ཀྱཻ་ཧོ་ འདི་ནི་རང་རིག་ཡེ་ཤེས་ཏེ། །ངག་གིས་ལམ་འདས་ཡིད་ཀྱི་
སྤྱོད་ཡུལ་མིན། །ཏེ་ལོ་ངས་ནི་ཅི་ཡང་བསྟན་དུ་མེད། །ཐམས་ཅད་རང་རིག་ཉིད་ལ་ཤེས་པར་བྱོས། །ཅེས་དང་། ན་རོ་པས། སེམས་ནི་ཡེ་

༄༅། །ཤེས་ཡིན་རྟོག་ན། །སངས་རྒྱས་གཞན་དུ་མི་བརྩལ་གསུངས། །ཅེས་གསུངས་སོ། །དེ་ལྟར་གཞི་གནས་ལུགས་ཀྱིས་དོན། 
སེམས་ཉིད་སྐུ་ལྔ་ལྷུན་གྲུབ་དུ་རྟོགས་ནས། རྟོགས་པ་བརྟན་ཅིང་མཐར་ཕྱིན་པ་ནི་འབྲས་བུ་ཡིན་ཏེ། མདོ་བཅུད་ལས། སེམས་ཉིད་རང་བྱུང་ཡེ་
ཤེས་ཏེ། །ཡེ་ནས་བརྩལ་ཤིང་བསྒྲུབ་མེད་པས། །ལྷུན་གྱིས་གྲུབ་པའི་འབྲས་བུ་ཡིན། །ཅེས་དང་། བསམ་གྱིས་མི་ཁྱབ་པའི་རྒྱུད་ལས། 
རྟོགས་དང་གོམ་དང་མཐར་ཕྱིན་པ། །འདི་ལས་ཡོད་པ་མ་ཡིན་ཏེ། །རྟོགས་པའི་སྐད་ཅིག་དེ་ཉིད་ལས། བཅུ་བཞིའི་ས་ལ་ངེས་པར་གནས། །
ཅེས་དང་། སྟོན་པ་དགའ་རབ་རྡོ་རྗེས། ཡེ་ནས་ཡིན་པའི་དོན་དེ་རབ་རྟོགས་ནས། རྟོགས་པ་བརྟན་པ་དེ་ལ་འབྲས་བུར་གདགས། །ཅེས་དང་། 
བྱམས་པ་མགོན་པོས། ཡོན་ཏན་རང་བཞིན་ཉིད་ལྡན་དང་། །ཉེས་པ་གློ་བུར་དང་ལྡན་ཕྱིར། །ཇི་ལྟར་སྔར་བཞིན་ཕྱིས་དེ་བཞིན། །འགྱུར་བ་

མེད་པའི་ཆོས་ཉིད་ཡིན། །ཅེས་གསུངས། དེ་ལྟར་མ་རྟོགས་པར་རྒྱུ་རྐྱེན་དང་རྩོལ་བསྒྲུབ་ཀྱི་འཁོར་བ་སྤང་ནས་སངས་རྒྱས་ཐོབ་དུ་རེ་བ་རྣམས་ནི། 
གསང་སྔགས་བླ་མེད་ཀྱི་དགོངས་དོན་མ་ཡིན་ཏེ། ཀུན་བྱེད་ལས། འདི་མིན་དམན་པའི་རྒྱུ་འབྲས་ཐེག་པ་ཡིས། །སྤང་འགོག་སྦྱང་དང་བྱིན་རླབས་
སྣ་ཚོགས་ཀྱིས། །རང་སེམས་ཆོས་ཉིད་དེ་ལ་སྒྲིབ་ཅིང་གོལ། །ཅེས་དང་། ཀློང་ཆེན་ལས། རྒྱུ་འབྲས་གཉིས་སུ་གང་ལྟ་བ། །འདུས་མ་བྱས་ལ་
རྒྱབ་ཀྱིས་ཕྱོགས། ཡང་དག་དོན་ལ་སྒྲོ་སྐུར་གདག །ཅེས་དང། ཏེ་ལོ་པས། སྔགས་སུ་སྨྲ་དང་ཕ་རོལ་ཕྱིན་པ་དང་། །འདུལ་བ་མདོ་སྡེ་ལ་སོགས་
པ༑ །རང་རང་གཞུང་དང་གྲུབ་པའི་མཐའ་ཡིས་ནི། །འོད་གསལ་ཕྱག་རྒྱ་ཆེན་པོ་མཐོང་མི་འགྱུར། །ཞེ་འདོད་བྱུང་བས་འོད་གསལ་མི་མཐོང་སྒྲིབ། །
རྟོགས་པ་བསྲུང་བསྡོམ་དམ་ཚིག་དོན་ལ་ཉམས། །ཅེས་དང་། རྗེ་བཻ་རོ་ཙཱ་ནས། ཅིར་ཡང་མ་གྲུབ་དུག་ལྔ་ཆོས་ཀྱི་སྐུ། །སྤང་འགག་སྦྱང་བསྒྱུར་

ལ་སོགས་སྙིང་རེ་རྗེ། །ཅེས་གསུངས་སོ། །གཉིས་པ་གོལ་སྒྲིབ་ཀྱི་གདར་ཤ་བཅད་པ་ལ་གསུམ་སྟེ། གཞིའི་རྟག་ཆད། ལམ་
གྱི་རྟག་ཆད། འབྲས་བུའི་རྟག་ཆད་བསལ་བའོ། །དང་པོ་ནི་གནས་ལུགས་བྱང་ཆུབ་ཀྱིས་སེམས། གདོད་མ་ནས་སྐྱེ་འགག་གནས་གསུམ་གྱི་མཐའ་
དང་བྲལ་བའི་ཆོས་ཉིད་འགྱུར་བ་མེད་པ། རང་བཞིན་ལྷུན་གྱིས་གྲུབ་པ། རང་བབ་གཉུག་མར་གནས་པ་འདི་ཆོས་ཐམས་ཅད་ཀྱི་གཞི་ཡིན་པས་ན། ཤེས་
བྱ་ཆོས་དུ་མ་སྣ་ཚོགས་སུ་ཤར་བ་ཡིན་ཏེ། འགའ་ཞིག་གི་གཞི་དེའི་མ་ཤེས་པར་གཞི་ཞེས་བྱ་བ་དེ་དང་པོ་སྟོང་པ་ཅི་ཡང་མེད་པ་གཅིག་འདོད་ལ། ཤེས་བྱ་
དངོས་པོ་ཐམས་ཅད་རྨི་ལམ་རྨིང་བ་བཞིན་དུ། གློ་བུར་བྱུང་བར་འདོད་པ་ནི། གཞི་ཆད་པར་ལྟ་བ་ཡིན་ཏེ། ལ་ཤན་ལས། བདག་འཇིག་རྟེན་རྐྱེན་ལས་
བྱུང་༑ འཇིགས་ཚོགས་སྟོང་པ་ཆད་ལྟའོ། །ཅེས་དང་། ལང་ཀར་གཤེགས་པ་ལས། མ་བྱུང་བ་ལ་གང་བྱུང་ཞིང་། །བྱུང་ནས་ཀྱང་ནི་རྣམས་

འཇིག་པ། །རྐྱེན་ལས་ཡོད་དང་མེད་དེ་དག །ང་ཡི་བསྟན་ལ་མི་གནས་སོ། །ཅེས་དང་། མདོ་སྡེ་རྒྱན་ལས། འགྲོ་བ་མ་ལུས་པ་ཡང་དེ་ལ་ཀུན་ཏུ་
རྨོངས་པའི་བློས། །ཡོད་པ་ཀུན་ནས་སྤངས་ཤིང་མེད་ལ་མངོན་ཞེན་གང་ཡིན་པ། འཇིག་རྟེན་རྨོངས་པའི་ཚབ་ཆེན་འདི་ཀ་ཅི་ལྟ་བུ། །ཅེས་གསུངས་སོ། །
གོལ་ས་དེ་བསལ་བ་ནི། གཞི་ཞེས་བྱ་བ་དེ་བེམ་སྟོང་ཁོ་ན་གཅིག་མ་ཡིན། རྣམ་པ་ཀུན་ལྡན་ཆོས་ཀྱིས་དབྱིངས་ཡིན་ཏེ། །དུས་འཁོར་ལས། རྣམ་
པ་ཀུན་ལྡན་སྟོང་ཆེན་དེ། །སངས་རྒྱས་བས་ཀྱང་སྔར་སངས་རྒྱས། །ཅེས་དང་། ཀུན་བྱེད་ལས། ཅི་བཞིན་མ་བཅོས་བདེ་བ་ཆེན་པོ་ལ། །རྣམ་པ་
ཀུན་ལྡན་རྣམ་པ་ཡོངས་ཀྱི་མེད། །སྤྲོས་བྲལ་ནམ་མཁའ་བཞིན་དུ་ཡེ་ནས་གསལ། །ཅེས་དང་། ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། རབ་
འབྱོར་ཆོས་ཀྱི་དབྱིངས་ནི་འདི་ལྟ་སྟེ། དགེ་བ་དང་མི་དགེ་བའི་ཆོས་དང་། འཇིག་རྟེན་དང་འཇིག་རྟེན་ལས་འདས་པའི་ཆོས་དང་། ཟག་པ་དང་བཅས་

པ་དང་། ཟག་པ་མེད་པའི་ཆོས་དང་། ཁ་ན་མ་ཐོ་བ་དང་། ཁ་ན་མ་ཐོ་མེད་པའི་ཆོས་དང་། འདུས་བྱས་དང་འདྲས་མ་བྱས་
ཀྱིས་ཆོས་ཐམས་ཅད་མེད་དོ། །ཅེས་དང་། གཟུགས་ཉིད་ཆོས་ཀྱི་དབྱིངས་སོ། །ཆོས་ཀྱི་དབྱིངས་ཉིད་གཟུགས་སོ། །ཞེས་ནས་རྣམ་མཁྱེན་གྱིས་བར་
དུ་དེ་ལྟར་ཁོ་ན་གསུངས། ཤེས་རབ་སྙིང་པོ་ལས། ཆོས་ཐམས་ཅད་སྟོང་པ་ཉིད་སྟེ། མཚན་ཉིད་མེད་པ། མ་སྐྱེས་པ། མ་འགགས་པ། ཅེས་
གསུངས་སོ། །ཡང་གནས་ལུགས་བྱང་ཆུབ་སེམས་ཡེ་གདོད་མ་ནས་རང་བཞིན་གྱིས་རྣམ་པར་དག་པ་ཡིན་ཀྱང་། གཉིས་འཛིན་གྱིས་འཁྲུལ་པ་བྱུང་བ་
དེ་གློ་བུར་གྱིས་དྲི་མ་ཡིན་ཏེ། འགའ་ཞིག་གིས་དེ་མ་ཤེས་པར། གཞི་སེམས་ཅན་གྱི་སེམས་རྒྱུད་དེ་སོལ་བ་ནག་པོ་ལྟར། ཉོན་མོངས་པའི་རང་བཞིན་
ཅན། དངོས་པོ་རང་རྒྱུད་པ་གཅིག་ཡིན་པར་འདོད་པ་ནི་གཞི་རྟག་པར་ལྟ་བ་ཡིན་ཏེ། བང་མཛོད་ལས། གཞི་མ་གཡོས་ཤིང་རྟག་པར་ཞེན་ན། རྟག་

པར་ལྟ་བའི་ལྟ་ངན་ནོ། །ཅེས་དང་། སྤྱོད་འཇུག་ལས། གལ་ཏེ་འཁོར་བ་དངོས་རྟེན་ཅན། །དེ་ནི་གཞན་དུ་མཁའ་འདྲར་འགྱུར། །ཅེས་དང་། ཐུགས་
ཐིག་ལས། དེའི་རིགས་རྒྱུད་རྟག་པར་འགྱུར། །ཅེས་གསུངས་སོ། །གོལ་ས་དེ་བསལ་བ་ནི། གློ་བུར་དྲི་མ་གཉིས་འཛིན་གྱིས་འཁྲུལ་པ་ཅི་ལྟར་སྣང་
ཡང་༑ གཞི་སེམས་ཉིད་རང་བཞིན་གྱིས་རྣམ་པར་དག་པ་ལ་དྲི་མས་གོས་མ་མྱོང་སྟེ། དགོངས་པ་ཚིག་གསུམ་པའི་རྒྱུད་ལས། ཤེལ་སྒོང་དྲི་མ་མེད་
པ་ལ། །གང་འཕྲད་རྐྱེན་གྱིས་དེ་ལྟར་སྣང་། །དེ་བཞིན་སེམས་ཉིད་དག་པ་ཡང་། །དགེ་སྡིག་གོས་པ་ལྟར་སྣང་ངོ་། །ཅེས་དང་། རྟག་གཉིས་
ལས༑ སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབ། །ཅེས་དང་། ཕ་དམ་པས། འཁྲུལ་པ་གཞི་ལ་མེད་དེ་གློ་བུར་
བ༑ །མཚན་ཉིད་གོ་བར་གྱིས་ཤིག་དིང་རི་བ། །ཅེས་དང་། ཚད་མ་རྣམ་འགྲེལ་ལས། སེམས་ཉིད་རང་བཞིན་འོད་གསལ་བ། །ཉོན་མོངས་

རྣམ་ནི་གློ་བུར་པའོ། །ཅེས་དང་། འཇམ་དཔལ་རོལ་བའི་མདོ་ལས། སྲིང་མོ་འདི་ལྟ་སྟེ། ནམ་མཁའ་ལ་མེ་འབར་ཡང་། 
ནམ་མཁའ་མེས་ཚིག་པར་མི་ནུས་སོ། །དེ་བཞིན་དུ་སེམས་ཉིད་རང་བཞིན་གྱིས་འོད་གསལ་བ་ལ། གློ་བུར་གྱིས་དྲི་མ་བྱུང་ཡང་། རང་བཞིན་གྱིས་འོད་གསལ་
དེ༑ གློ་བུར་གྱི་དྲི་མས་ཀུན་ནས་ཉོན་མོངས་པ་ཅན་དུ་བྱེད་པར་མི་ནུས་སོ། །ཅེས་གསུངས་སོ། །གཉིས་པ་ལམ་གྱིས་རྟག་ཆད་བསལ་བ་ནི། དོན་
དམ་བྱང་ཆུབ་སྣང་བཞིན་དུ་སྟོང་། སྟོང་བཞིན་དུ་སྣང་། སྣང་སྟོང་ཐ་མི་དད། སྣང་སྟོང་གོ་མ་འགག །མི་སྟོང་བའི་དུས་མེད་ཅིང་། མི་སྣང་བའི་
དུས་མེད་པ་ཅིག་ཡིན་ཏེ། ཁ་གཅིག་དེ་མ་ཤེས་པར། དོན་དམ་པར་ཞེས་བྱ་བ་དེ། སྟོང་པ་ཅི་ཡང་མེད་པ་གཅིག་ཡིན་པར་འདོད་ལ། ཀུན་རྫོབ་འཁྲུལ་
པའི་སྣང་བ་ཐམས་ཅད་ནི་སྤང་བྱར་འདོད་ལ། ལམ་སྟོང་ཉིད་བསྒོམ་པས། ཀུན་རྫོབ་འཁྲུལ་སྣང་ཐམས་ཅད་ཇེ་འགག །ཇེ་ཟད། ཇེ་མེད་དུ་འགྲོ་

ནས༑ དོན་དམ་པ་ཞེས་བྱ་བའི་སྟོང་པ་ཅི་ཡང་མེད་པ་གཅིག་ཇེ་ཐོབ་དུ་འགྲོ་བར་འདོད་པ་ནི། ལམ་ཆད་པར་ལྟ་བ་ཡིན་ཏེ། སོར་འཕྲེང་གིས་མདོ་ལས། སྟོང་
པ་ཉིད་ཅེས་བྱ་བ་ནི། མུ་སྟེག་གཅེར་བུ་པ་རྣམས་ཀྱི་ཀྱང་སྒོམ་མོ། །ཐར་པ་ནི་དེ་ལྟར་མ་ཡིན་ཏེ། ཆད་པར་ལྟ་བས་ཐར་པ་མི་ཐོབ་པོ། །ཅེས་དང་། 
སྡུད་པ་ལས། ཕུང་འདི་སྟོང་ཞེས་རྟོགས་ན་བྱང་ཆུབ་སེམས་དཔའ་དེ། །མཚན་མ་ལ་སྤྱོད་སྐྱེ་མེད་གནས་མ་དད་མ་ཡིན། །ཅེས་དང་། ནམ་མཁའ་
ཀློང་ཡང་ལས། སྟོང་པར་བརྟག་པ་དོན་ལ་འཁྲུལ། །མུ་སྟེག་ཆད་པར་ལྟ་བ་དང་། །ཚིག་ལ་ཁྱད་ཡོད་དོན་ལ་མེད། །ཅེས་དང་། སློབ་དཔོན་ཀུ་
ཀུ་རི་པས། དང་པོར་དངོས་པོར་འཛིན་པའི་བློ། །སྟོང་ཉིད་ལྟ་བས་བཟློག་པར་བྱ། །སྟོང་པ་ཉིད་ལ་ཞེན་ཆེ་ན། །དངོས་པོར་འཛིན་པ་བས་ཀྱང་ཐུ། །
དངོས་པོར་ལྟ་བ་ཕྱུགས་དང་འདྲ། །དངོས་མེད་ལྟ་བ་དེ་བས་བླུན། །ཅེས་གསུངས་སོ། །གོལ་ས་དེ་བསལ་བ་ནི། ལྷག་གོ །

༄༅། །དོན་དམ་པ་ཞེས་བྱ་བ་དེ་བེམ་སྟོང་ཁོ་ན་གཅིག་མ་ཡིན། རྣམ་པ་ཀུན་ལྡན་ཆོས་ཐམས་ཅད་ཀྱི་ཆོས་ཉིད་ཡིན་ཏེ། བང་མཛོད་
ལས༑ བྱང་ཆུབ་སེམས་ཀྱི་ཆོས་ཉིད་དེ། །བློས་བཏག་ཆོས་ཉིད་སྟོང་པ་ལས། །རང་སྣང་ངོ་བོ་སྟོང་མ་མྱོང་། །ཅེས་དང་། ཡིན་ཚུལ་ངེས་པ་
མེད་པའི་ཕྱིར། །སྣང་ཚུལ་ཅིར་ཡང་སྣང་བ་ཡིན། །ཅེས་དང་། ལམ་རིམ་ལས། ཐམས་ཅད་དག་ཅེས་བྱ་བ་ཡང་། །དངོས་པོ་བསལ་དག་མ་ཡིན་
ཏེ༑ །སྣང་སྤྱོད་ཉིད་ན་རྣམ་པར་དག །ཅེས་དང་། རྗེ་བཻ་རོ་ཙཱ་ནས། རིག་པ་བྱང་ཆུབ་ཀྱིས་སེམས་ཅི་ཡང་མ་ཡིན་པ་ཉིད་ཅི་ཡང་འཆར་བའོ། །ཅེས་
དང་༑ ཕག་མོ་གྲུབ་པས། དམྱལ་བ་ནས་ནི་སངས་རྒྱས་བར། །སྤྲོས་བྲལ་སེམས་ཀྱི་སྣང་བ་སྟེ། །སྟོང་ཉིད་ཡིན་པའི་གནད་ཀ་ཡིས། །ཅི་ལྟར་
འཆར་ཡང་བཏུབ་པ་ཡིན། །ཅེས་དང་། དབུ་མ་རྩ་བ་ཤེས་རབ་ལས། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བ་ཡིན། །ཅེས་དང་། 

ས་ར་ཧས། ཀྱཻ་ཧོ། མདུན་དང་རྒྱབ་དང་ཕྱོགས་བཅུར་གནས། །གང་གང་སྣང་བ་དེ་དེ་ཉིད། །མགོན་པོ་དེ་རིང་བདག་ལྟ་འཁྲུལ་པ་ཞི། །ད་ནི་
སུ་ལའང་དྲི་བར་མི་བྱའོ། །ཅེས་གསུངས་སོ། །ཡང་དབང་པོ་བརྟུལ་པོས་ཆོས་ཉིད་ཐོད་རྒལ་དུ་རྟོག་མི་ནུས་ནས། རིམ་གྱིས་སྦྱོང་བས། ཉམས་རྟོག་
རིམས་ཀྱིས་སྐྱེ་སྟེ། གློ་བུར་གྱིས་དྲི་མ་རིམས་ཀྱིས་དག་པའི་རིམ་པ་དང་། ཆོས་ཉིད་རྟོགས་པའི་རིམ་པ་དང་། རྟོགས་པའི་དོན་ལ་གོམས་པའི་རིམ་
པ་ལ། ས་ལམ་གྱིས་ཡོན་ཏན་མང་པོའི་མིང་བཏག་པ་ཡིན་ཏེ། འགའ་ཞིག་གིས་དེ་ལྟར་མ་ཤེས་པར། སེམས་ཅན་ལ་ཉོན་མོངས་པའི་སེམས་རང་
རྒྱུད་པ་ཞིག་ཡོད་པར་འདོད་དེ། ལམ་ཚོགས་བསག་སྒྲིབ་སྦྱངས་བྱས་པས་ཇེ་འགག །ཇེ་ཟད། ཇེ་མེད་དུ་འགྲོ་ནས། ས་དང་ལམ་གྱིས་ཡོན་ཏན་
ཞེས་བྱ་བ། ལྷའི་བདེ་བ་ལྟ་བུའི། བདེ་བ་རང་རྒྱུད་པ་ཞིག་ཇེ་ཐོབ་དུ་འགྲོ་བར་འདོད་པ་ནི། ལམ་རྟག་པར་ལྟ་བ་ཡིན་ཏེ། སྡུད་པ་ལས། 

༄༅། །ཅི་ལྟར་འཛིན་པ་དེ་ལྟར་ཀུན་ནས་ཉོན་མོངས་བརྟེན། །ཅེས་དང་། སངས་རྒྱས་མཛོད་ཀྱིས་མདོ་ལས། ཐོབ་པ་ཡོད་དོ་ཅོག་
ལ་བྱང་ཆུབ་མེད་དོ། །ཅེས་དང་། ཡུམ་རྒྱས་པ་ལས། འཇམ་དཔལ་ལྷའི་བུ་བློ་གྲོས་རབ་གསལ་གྱིས་སྨྲས་པ། འཇམ་དཔལ་ས་ནས་སར་
འཕར་བ་ཞེས་བགྱིས་ན། །ཇི་ལྟར་བྱང་ཆུབ་སེམས་དཔའི་སར་འཕར་བར་བགྱི། འཇམ་དཔལ་གྱིས་སྨྲས་པ། ས་ནས་སར་འཕར་བ་གང་ཡིན་
པ་དེ་ལ་དྲིས་ཤིག །ལྷའི་བུས་སྨྲས་པ། འཇམ་དཔལ་བྱང་ཆུབ་སེམས་དཔའ་ས་ནས་སར་འཕར་ཞིང་། ས་བཅུའི་བར་དུ་གནོན་པར་མི་བྱེད་དམ། །
འཇམ་དཔལ་གྱིས་སྨྲས་པ། བཅོམ་ལྡན་འདས་ཀྱི་ཆོས་ཐམས་ཅད་སྒྱུ་མ་ལྟ་བུའོ། །ཞེས་མ་མོས་སམ། ལྷའི་བུས་སྨྲས་པ། སྨྲས་སོ། །འཇམ་
དཔལ་གྱིས་སྨྲས་པ། ལྷའི་བུ། སྒྱུ་མ་དང་སྤྲུལ་པ་ས་ནས་སར་འཕར་ཞིང་ས་རབ་ཏུ་གནོན་ཏམ། ལྷའི་བུས་སྨྲས་པ། དེ་ནི་མ་ལགས་སོ། །

འཇམ་དཔལ་གྱིས་སྨྲས་པ། ལྷའི་བུ། གང་གིས་ཚེ་སྒྱུ་མ་དང་སྤྲུལ་པ་ས་ནས་སར་འཕར་བར་གྱུར་པ་དེའི་ཚེ་ཁོ་བོས་ཀྱང་ས་ནས་སར་འཕར་བར་
བགྱིའོ། །དེ་ཅིའི་ཕྱིར་ཞེས་ན། བཅོམ་ལྡན་འདས་ཀྱི་ཆོས་ཐམས་ཅད་སྒྱུ་མ་ལྟ་བུའོ། །ཞེས་གསུང་པའི་ཕྱིར་རོ། །ཅེས་དང་། ཡུམ་བར་པ་
ལས༑ ས་དང་པོ་དང་གཉིས་པ་ལ་སོགས་པ་ཡིད་ལ་བྱེད་ན་ཤེས་རབ་ཀྱི་ཕ་རོལ་དུ་ཕྱིན་པའི་གཟུགས་བརྙན་ལ་སྤྱོད་དོ། །ཅེས་དང་། ངེས་དོན་
འདུས་པ་ལས། རང་སེམས་མ་རྟོག་དགེ་བ་བཅུ་ལ་སོགས། །བསྐལ་པ་སྟོང་དུ་ཚོགས་བསག་སྒྲིབ་པ་སྦྱང་ཀྱང་། །འབྲས་བུ་གཟུགས་སྐུའི་སངས་
རྒྱབ་ཐོབ་པ་མིན། །ལམ་ལ་མི་བསྒྲོད་ཆོས་ཉིད་ཡེ་ཤེས་སྐུ། །ས་དང་ལམ་ལ་ལྟོས་ན་བྱང་ཆུབ་གེག །ཅེས་གསུངས་སོ། །གོལ་ས་དེ་བསལ་བ་
ནི༑ ས་དང་ལམ་གྱིས་ཡོན་ཏན་ཞེས་བྱ་བ་དེ། ཟག་བཅས་ཀྱིས་བདེ་བ་རང་བྱུང་རྒྱུད་པ་གཅིག་ཐོབ་པ་མ་ཡིན་ནོ། །ཆོས་ཐམས་ཅད་ཀྱིས་དེ་

༄༅། །བཞིན་ཉིད་རྟོགས་ནས་གོམ་པ་མཐར་ཕྱིན་ཁོ་ནས་སངས་རྒྱས་པ་ཡིན་ཏེ། མདོ་ལས། ས་དང་པོ་མེད་དོ། །གཉིས་པ་
དང་༑ གསུམ་པ་དང་། བཞི་པ་དང་། ལྔ་པ་དང་། དྲུག་པ་དང་། བདུན་པ་དང་། བརྒྱད་པ་དང་། དགུ་པ་དང་། བཅུ་པ་ཆོས་ཀྱི་སྤྲིན་
མེད་དོ། །ཅེས་དང་། སྡུད་པ་ལས། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། །ཁམས་གསུམ་མ་ལུས་པ་ལ་ཡང་དག་འདའ་བར་
འགྱུར༑ །ཅེས་དང་། རྟ་སྐད་ཀྱིས་མདོ་ལས། མ་རིག་པ་འོག་བྱུང་ན་ཤེས་རབ་ནུབ། །ཤེས་རབ་འོག་བྱུང་ན་མ་རིག་པ་ནུབ། །ཅེས་དང་། ཏིང་
ངེ་འཛིན་གྱིས་མཆོག་དམ་པའི་མདོ་ལས། འདི་ལ་ས་དང་ལམ་མེད་དེ། །ཉམ་མྱོང་སྐྱེ་བའི་རིམ་པ་ཡིན། །ཡང་དག་བདེན་རྫུན་ཟད་པ་ལ། །རྟག་
དང་མཚན་མ་ག་ལ་ཡོད། །ཅེས་དང་། ཡེ་ཤེས་གསང་བའི་རྒྱུད་ལས། སློབ་ཚུལ་རིམས་པ་མ་ཡིན་ཏེ། །མ་བསྒྲོད་གཅིག་ཆར་སྨིན་པའི་ས། །

ཅེས་དང་། ཉ་མོ་ཉི་མའི་འཁོར་ལོའི་རྒྱུད་ལས། མ་བསྒྲོད་རིག་པ་གཅིག་ཆར་སྨིན། །ལམ་ལྔ་ས་བཅུ་རྟོགས་པའི་གནད། །མཚན་འཛིན་
རྣམས་རྟོག་འདེམ་གྱིས་ཚུལ། །ཅེས་དང་། གསང་ཐིག་ལས། ཤེས་བྱ་ཤེས་བྱེད་དག་པ་ལས། །ཕ་རོལ་ཕྱིན་དང་ས་བཅུ་ལམ་ལྔ་རྫོགས། །
ཅེས་དང་། ཕག་མོ་གྲུབ་པས། དེ་བཞིན་འདི་ལ་གཞི་མེད་དེ། །རྒྱུ་དང་འབྲས་བུ་ཡོད་མ་ཡིན། །ས་དང་ལམ་རྟགས་ཡོད་མིན་ཏེ། །ཉམས་
མྱོང་སྐྱེ་བའི་རིམ་པའོ། །ཅེས་དང་། སྟོན་པ་དགའ་རབ་རྡོ་རྗེས། སེམས་ཉིད་ངང་རྟོགས་འདྲིལ་བ་ལ། །ས་ལམ་ཞེས་སུ་གསུངས་པ་ཡིན། །
ཅེས་གསུངས་སོ། །ཡང་གསང་སྔགས་པས་སྟོང་པའི་ངང་ལས། ཕྱི་སྣོད་འཇིག་རྟེན་གཞལ་ཡས་ཁང་། ནང་བཅུད་བདག་དང་སེམས་ཅན་
ཐམས་ཅད་ལྷ་དང་ལྷ་མོའི་དཀྱིལ་འཁོར། སྣང་བ་སྐུ། གྲགས་པ་གསུང་། དྲན་རྟོག་ཐུགས་སུ་སྦྱང་ཤིང་། མཐར་མི་དམིགས་པའི་ངང་ལ་

༄༅། །བཞག་ནས། སེམས་ཀྱིས་ཆོས་ཉིད་མ་སྐྱེས་མི་འགག་དབྱེར་མེད་འདི་གཏན་ལ་ཕབ་པའི་ཐབ་ཟབ་མོ་ཡིན་ཏེ། འགའ་ཞིག་
གིས་དེ་མ་ཤེས་པར། ཡི་དམ་ཀྱི་ལྷ་ཞེས་བྱ་བ་ད་ལྟ་ལམ་དུ་བསྐྱེད་ཅིང་མཆོད་བསྟོད་བསྙེན་སྒྲུབ་བྱས་པས་མིས་མི་ལ་བྱེད་པ་ལྟར་མཉེས་ནས། 
གནས་སྐབས་སུ་ལས་བཞིའི་ཕྲིན་ལས་བསྒྲུབ། མཐར་ཐུག་སངས་རྒྱས་ཀྱིས་སར་ཁྲིད་པར་འདོད་པ་ནི། ལམ་འབྲས་གཉིས་ཀ་ལ་རྟག་པར་ལྟ་
བ་ཡིན་ཏེ། དགོངས་འདུས་ལས། བདེ་གཤེགས་རྒྱལ་བ་བསྒོམ་བཟླས་པས། །གང་གིས་དེ་རྟག་དེར་འཛིན་ན། །ལས་ཀྱི་སྲིན་པོའི་རིག་
འཛིན་ཡིན། །ཅེས་དང་། མཁན་པོ་ཡེ་བཟང་པས། དབྱིངས་ཐུགས་རྗེའི་འདུལ་དོན་མ་གོ་བར། །ལུས་དྲག་ཤུལ་ཁྲོ་བོར་བསྒོམ་ན་ཡང་། །
གནས་ལྷོ་ནུབ་སྲིན་པོ་ཁ་གདངས་ཡིན། །གཟུགས་མི་སྡུག་རྔམ་སྟབ་དེར་ཡང་ཡོད། །ཅེས་གསུངས་སོ། །གོལ་ས་དེ་བསལ་བ་ནི། སེམས་

ཉིད་འགག་པ་མེད་པའི་རང་རྩལ་ལས། རྒྱལ་བའི་དཀྱིལ་འཁོར་བསྐྱེད་ཅིང་སྐྱེ་མེད་ཀྱིས་ངང་ནས་འགག་མེད་དུ་རྩལ་སྦྱངས། འགག་མེད་ཀྱི་
ངང་ནས་སྐྱེ་མེད་དུ་རྩལ་སྦྱངས། གཉིས་ཀྱི་ངང་ནས་གཉིས་འཛིན་རང་སར་གྲོལ་བར་བྱེད་པའི་ཐབ་ཟབ་མོ་ཡིན་ཏེ། དམ་ཚིག་རྡོ་རྗེ་གསལ་བཀྲ་
ལས༑ རང་ལུས་རྒྱལ་བའི་ཕྱག་རྒྱ་ཆེ། །སེམས་ཅན་ཁམས་ཀྱང་དེར་ཤེས་ཤིང་། །སྣང་སྟོང་གཉིས་མེད་ཡེ་ཤེས་སྐུ། །བྱས་མཐོང་
ཟོས་པ་ཐམས་ཅད་ལ། །སེམས་ཕྱིར་གང་ཡང་བྱས་སྣང་མེད། །ཅེས་དང་། ཡོང་རྫོགས་གིས་རྒྱུད་ཆེན་པོ་ལས། ཡེ་ཤེས་ལྷ་ལ་རང་རྒྱུད་
པར༑ །རྩིས་གདབ་ཁྲིགས་སུ་བཅད་པ་མེད། །གདུལ་བྱའི་མོས་བློ་དང་མཐུན་པར། །ཆོས་སྐུའི་རང་རྩལ་ཅི་ཡང་སྣང་། །དཀྱིལ་འཁོར་
ལྷ་སྔགས་ཏིང་ངེ་འཛིན། །རྒྱས་བསྡུས་གང་ལྟར་བསྒོམ་ཀྱང་རུང་། །ཅེས་དང་། རྟག་གཉིས་ལས། བསྒོམ་པ་པོ་མེད་བསྒོམ་པ་མེད། །

༄༅། །བསྒོམ་པར་བྱ་བ་ཅུང་ཟད་མེད། །ལྷ་མེད་སྔགས་ཀྱང་ཡོད་མ་ཡིན། །ཅེས་དང་། ན་རག་དོང་སྤྲུག་གིས་རྒྱུད་ལས། 
ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། །གཟུགས་སྐུ་འཇའ་ཚོན་བཞིན་དུ་སོ་སོར་གསལ། །ཐབས་དང་ཤེས་རབ་མཆོག་ལ་མངའ་བརྙེས་
པ༑ །རིགས་ལྔ་བདེ་བར་གཤེགས་ལ་ཕྱག་འཚལ་ལོ། ཅེས་གསུངས་སོ། །གསུམ་པ་འབྲས་བུའི་རྟག་ཆད་བསལ་བ་ན། ལམ་མཐར་
ཕྱིན་ནས་འབྲས་བུ་སངས་རྒྱས་ཐོབ་པའི་ཚེ། །སེམས་ཉིད་རང་བཞིན་རྣམ་པར་དག་པ་འོད་གསལ་གཉིས་མེད་ཀྱིས་ཡེ་ཤེས་མངོན་དུ་གྱུར་པས། 
གཉིས་འཛིན་གྱིས་འཁྲུལ་པ་མེད་པ་ཡིན་ཏེ། འགའ་ཞིག་གིས་དེ་མ་ཤེས་པར། སངས་རྒྱས་པའི་ཚེ་ནམ་མཁའ་ལ་འཇའ་ཡལ་བ་ལྟར་ཅི་
ཡང་མེད་པར་སོང་ནས། སངས་རྒྱས་ཀྱིས་ཐུགས་རིག་པའི་ཡེ་ཤེས་མེད་པར་འདོད་པ་ནི། འབྲས་བུ་ཆད་པར་ལྟ་བ་ཡིན་ཏེ། ཡེ་ཤེས་

གཏིངས་རྫོགས་ལས། མི་ཤེས་གཏིང་ནས་ཟད་འདོད་པ། །ཡེ་ཤེས་མེད་པ་དོན་ལ་འཁྲུལ། །ཅེས་དང་། །འབྲས་བུའི་ཀློང་ལས། ལ་ 
ལས་ཤེས་བྱ་ཟད་པ་དང་། །དེ་ཤེས་ཟད་འགྱུར་ཤིང་ཟད་པའི། །མེ་བཞིན་སྟོང་ཉིད་མྱང་འདས་ནས། །སྨོན་ལམ་ལས་གྲུབ་འབྱུང་བའི་སྐུས། །
དོན་བྱེད་འདོད་པ་དངོས་ཆད་སྟོང་། །ཅེས་དང་། སྡུད་པ་ལས། ཡེ་ཤེས་ཀྱིས་ནི་སངས་རྒྱས་ཡོན་ཏན་ཆོས་དང་ལྡན། །དཔེར་ན་མ་གྲོས་མཚོ་
ལ་ཀླུ་བདག་མེད་གྱུར་ན། འཛམ་བུའི་གླིང་འདིར་ཆུ་ཀླུངས་འབབ་པར་དཀའ་བ་འགྱུར། །ཆུ་ཀླུངས་མེད་ན་མེ་ཏོག་འབྲས་བུ་འབྱུང་མི་འགྱུར། །རྒྱ་
མཚོ་ལ་ཡང་རིན་ཆེན་གཟུགས་མང་མེད་པར་འགྱུར། །དེ་བཞིན་འདིར་ཡང་བྱང་ཆུབ་སེམས་མེད་བདེ་གཤེགས་ཀྱིས། །ཡེ་ཤེས་འཇིག་རྟེན་འདི་དག་
ཀུན་ཏུ་ག་ལས་འབྱུངས། །ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། །རྒྱ་མཚོ་འདྲ་བའི་སངས་རྒྱས་ཆོས་ཀྱང་ག་ལ་ཡོད། །ཅེས་

༄༅། །གསུངས་སོ། །གསོལ་ས་དེ་བསལ་བ་ནི། སངས་རྒྱས་ལ་གཉིས་འཛིན་གྱིས་སྒྲིབ་པ་མེད་ཀྱང་། གཉིས་མེད་ཀྱིས་ཡེ་
ཤེས་ཕྱོགས་མེད་དུ་རྒྱས་པ་ཡིན་ཏེ། རྒྱལ་བའི་ཡུམ་ལས། དེས་གསུམ་ལ་མ་ཆགས་མ་ཐོག་པའི་ཡེ་ཤེས་ཀྱིས་གཟིགས་པ་འཇུག་གོ། །ཅེས་དང་། 
ཡང་དག་པར་རྫོགས་པའི་སངས་རྒྱས་རྣམས་ནི། ཆོས་ཐམས་ཅད་སྒྲིབ་པ་མེད་པའི་ཡེ་ཤེས་མཉེས་སོ། །ཅེས་དང་། གསེར་འོད་ལས། དཔེར་ན་
ནམ་མཁའ་ལ་སྤྲིན་དང་ན་བུན་གྱིས་རྣམས་པ་མེད་ན། ནམ་མཁའ་རྣམ་པར་དག་པར་འགྱུར་བ་ཡིན་གྱིས། ནམ་མཁའ་ཉིད་མེད་པ་ནི་མ་ཡིན་ནོ། །
དེ་བཞིན་དུ་ཆོས་ཀྱིས་སྐུ་ལ་ཉོན་མོངས་པ་ཐམས་ཅད་ཟད་པའི་ཕྱིར་རྣམ་པར་དག་པ་ཞེས་བྱའོ། །སྐུ་དེ་ཉིད་མེད་པར་གྱུར་པ་ནི་མ་ཡིན་ནོ། །ཅེས་དང་། 
སངས་རྒྱས་རྗེས་སུ་དྲན་པའི་མདོ་ལས། ཡེ་ཤེས་ཡོངས་སུ་རྫོགས་པ། འདས་པ་དང་། མ་བྱོན་པ་དང་། ད་ལྟར་འབྱུང་བའི་སངས་རྒྱས་བཅོམ་

ལྡན་འདས་རྣམས་ཀྱི་ཡེ་ཤེས་ལ་གནས་པ། མྱ་ངན་ལས་འདས་ལ་མི་གནས་པ། ཡང་དག་པ་ཉིད་ཀྱི་མཐའ་ལ་གནས་པ། སེམས་ཅན་ཐམས་ཅད་
ལ་གཟིགས་པའི་ས་ལ་ཞུགས་པ་སྟེ། ཅེས་དང་། སངས་རྒྱས་མཛོད་ཀྱིས་མདོ་ལས། སངས་རྒྱས་ཡེ་ཤེས་ལྔས་བསྡུས་པ་ཡིན་ཏེ། །ཆོས་ཀྱི་
དབྱིངས་ཀྱི་ཡེ་ཤེས་དང་། །མེ་ལོང་ལྟ་བུའི་ཡེ་ཤེས་དང་༡། །བྱ་བ་གྲུབ་པའི་ཡེ་ཤེས་དང་། །༢མཉམ་པ་ཉིད་ཀྱིས་ཡེ་ཤེས་དང་། །སོ་སོར་རྟོགས་པའི་
ཡེ་ཤེས་སོ༣། །ཅེས་དང་། རྒྱུད་ལས། ཁམས་གསུམ་གནས་པའི་སེམས་ཅན་ལ། །འཁྲུལ་པ་ཟང་མར་གནས་པ་ཡིན། །དུས་གསུམ་བཞུགས་
པའི་སངས་རྒྱས་ལ། །ཡེ་ཤེས་ཟང་མར་གནས་པ་ཡིན། །ལམ་དུ་ཞུགས་པའི་རྣལ་འབྱོར་ལ། །འཁྲུལ་དང་ཡེ་ཤེས་དུམ་བུར་གནས། །ཅེས་དང་། 
ལམ་འབྲས་ལས། སེམས་ཅན་ལ་ཉོན་མོངས་པའི་སྣང་བ། །རྣལ་འབྱོར་པ་ཏིང་ངེ་འཛིན་ཉམས་ཀྱི་སྣང་བ། །བདེ་བར་གཤེགས་པ་ལ་དག་པའི་

༄༅། །སྣང་བ། །ཅེས་དང་། ངེས་དོན་འདུས་པ་ལས། ཆད་ན་གཉིས་མེད་མ་ཡིན་ཏེ། །སངས་རྒྱས་སྙིང་པོ་ཆོས་སྐུ་ཡོད། །
ཅེས་དང་། གསང་སྒྲོན་ལས། འབྲས་བུ་སྤང་ཐོབ་མེད་པར་སྐུ་དང་ཡེ་ཤེས་གསལ། །ཅེས་དང་། མཚན་བརྗོད་ལས། ཀུན་མཁྱེན་ཡེ་ཤེས་མཛོད་
འཛིན་པ། །ཅེས་དང་། བྱམས་མགོན་གྱིས། སངས་རྒྱས་རྣམས་ནི་མངོན་སུམ་སྤྱན། །ཀུན་ཏུ་ཐོག་མེད་གཟིགས་པ་འཇུག །ཅེས་དང་། ཡང་
ལ་མཐར་ཕྱིན་ནས་འབྲས་བུ་སངས་རྒྱས་ཐོབ་པའི་ཚེ། རང་དོན་ཆོས་སྐུ་སྐྱེ་བ་མེད་པའི་ངང་ལས་མ་གཡོས་བཞིན་དུ། གཟུགས་སྐུ་གཉིས་ཀྱིས་གདུལ་བྱ་
སེམས་ཅན་གྱིས་དོན་འབད་མེད་ལྷུན་གྲུབ་དུ་མཛད། ཇི་ལྟར་མཛད་ཀྱང་ཆོས་སྐུ་སྐྱེ་བ་མེད་པའི་རང་བཞིན་ཡིན་ཏེ། འགའ་ཞིག་གིས་དེ་མ་ཤེས་པར། སངས་
རྒྱས་པའི་ཚེ། ལྷའི་བདེ་བ་ལྟ་བུ་ཞིང་ཁམས་རྣམ་པར་དག་པ་རྣམས་སུ་མཚན་དང་དཔེ་བྱད་ཀྱིས་བརྒྱན་པའི་སྐུ་རང་རྒྱུད་པ་གཅིག་ཐོབ་ལ། བདེ་བ་ཡང་

རང་རྒྱུད་པ་གཅིག་མྱོང་སྟེ། རྒྱལ་པོའི་མངག་གཞུག་པ་ལྟ་བུའི་སྤྲུལ་པ་ཡང་སྤྲུལ་མང་པོས་གདུལ་བྱ་སེམས་ཅན་གྱིས་དོན་མཛད་པར་འདོད་པ་ནི། འབྲས་
བུ་རྟག་པར་ལྟ་བ་ཡིན། །འབྲས་ཀློང་ལས། རིག་པའི་དངོས་པོས་རྟག་ཅིང་བདེ། །ཡེ་ཤེས་མུ་མཐའ་ཡས་པར་འདོད། །ཆོས་ཉིད་རྒྱ་བྲལ་རྟགས་
དངོས་མཐའ། །ཅེས་དང་། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ཅེས་དང་། རྡོ་རྗེ་གཅོད་པ་
ལས༑ གང་དག་ང་ལ་གཟུགས་སུ་མཐོང་། །གང་དག་ང་ལ་སྒྲར་ཤེས་པ། །ལོག་པའི་ལམ་དུ་ཞུགས་པ་སྟེ། །སྐྱེ་བོ་དག་ང་མི་མཐར། ། 
ཅེས་དང་། གོལ་ས་དེ་བསལ་བ་ནི། གདུལ་བྱ་སེམས་ཅན་གྱི་དོན་དུ། སངས་རྒྱས་ཀྱིས་སྐུ་གསུང་ཐུགས་ཡོན་ཏན་ཕྲིན་ལས་མཛད་པ་ཇི་ལྟར་
སྣང་ཡང་། ཆོས་སྐུ་སྐྱེ་བ་མེད་པའི་རང་བཞིན་ཡིན་ཏེ། བརྒྱད་སྟོང་པ་ལས། དེ་བཞིན་གཤེགས་པ་རྣམས་ནི་གཟུགས་ཀྱི་སྐུ་མི་ལྟ་སྟེ། དེ་

༄༅། །བཞིན་གཤེགས་པ་རྣམས་ནི་ཆོས་ཀྱི་སྐུའོ། །ཅེས་དང་། གསེར་འོད་ལས། བཀའ་སྩལ་པ་དགེ་སློང་དག །ང་འཇིག་
ཚོགས་ཀྱི་སྐུ་མ་ལྟ་ཤིག །ང་ཆོས་ཀྱི་སྐུ་ཡོངས་སུ་རྫོགས་པར་ལྟོས་ཤིག །ཅེས་དང་། རྡོ་རྗེ་གཅོད་པ་ལས། སངས་རྒྱས་རྣམས་ནི་ཆོས་ཉིད་ལྟ། །
འདྲེན་པ་རྣམས་ནི་ཆོས་ཀྱི་སྐུ། །ཅེས་དང་། ཤེར་ཕྱིན་གྱི་མདོ་ལས། གཞན་ཡང་རྒྱུན་དུ་ཞུགས་པའམ། །ལེན་ཅིག་ཕྱིར་འོང་བའམ། ཕྱིར་མི་
འོང་བའམ། དགྲ་བཅོམ་པའམ། རང་སངས་རྒྱས་སམ། དོན་དམ་པར་ཐོབ་པའམ། བྱང་ཆུབ་སེམས་དཔའམ། སངས་རྒྱས་དག་ཀྱང་འཇིག་
རྟེན་གྱི་ཐ་སྙད་ཀྱིས་གདག་པ་སྟེ། མངོན་པར་རྟོག་པའམ། རྒྱུན་དུ་ཞུགས་པའམ། ལན་གཅིག་ཕྱིར་འོང་བའམ། ཕྱིར་མི་འོང་བའམ། དགྲ་བཅོམ་
པའམ༑ རང་སངས་རྒྱས་སམ། བྱང་ཆུབ་སེམས་དཔའའམ། སངས་རྒྱས་ཉིད་ཀྱང་མེད་དོ། །ཅེས་དང་། རྒྱུད་རང་བྱུང་བདེ་བ་ལས། སྐུ་

གསུམ་གསུང་པ་དེ་དག་ཀྱང་། །གདུལ་བྱ་འཁོར་ལ་དབྱེ་བ་ལས། །དོན་ལ་དབྱེར་མེད་ཆོས་སྐུར་གཅིག །ཅེས་གསུངས་སོ། །གཞན་ཡང་
ཤོར་ས་བཞི་ཡོད་པ་ནི། འོག་ནས་རྒྱས་པར་བཤད་དོ། །དེ་ལྟར་གོལ་སྒྲིབ་ཀྱིས་གདར་ཤ་ཆོད་དགོས། གོལ་སྒྲིབ་ཀྱི་གདར་ཤ་མ་ཆོད་ན། ལྟ་
བསྒོམ་ལོག་པའི་ལམ་དུ་འགྲོ་སྟེ། ན་རོ་པས། རང་སེམས་འདི་ལ་རྨོངས་པ་ཡི། །རྣམ་རྟོག་དྲྭ་བར་ཆུད་གྱུར་ཏེ། །གྲུབ་མཐའ་ལོག་པའི་
ལམ་དུ་ཞུགས། །ལྟ་བ་དངོས་དང་མ་མཐུན་ན། །བསྒོམ་པ་སྤྱོད་པ་འཁྲུལ་གྱུར་ལས། །འབྲས་བུ་ཅི་བཞིན་མི་ཐོབ་སྟེ། །དམུས་ལོང་དམིགས་
བུ་མེད་པ་བཞིན། །ཅེས་དང་། རྗེ་བཻ་རོ་ཙཱ་ནས། ལྟ་བ་གདིང་མེད་གོལ་བའི་འཕྲང་། །ཅི་ཙམ་སྒོམ་ཀྱང་དོན་མེད་འཁྱམས། །ཅེས་དང་། བང་
མཛོད་ལས། ལྟ་བ་གཏན་ལ་མ་ཕེབ་ན། །ཚོང་པ་ལམ་རྒྱུས་འཁྲུལ་པ་འདྲ། །སྒོམ་པ་གཏན་ལ་མ་ཕེབ་ན། །ལག་རྡུམ་བྲག་ལ་འཛག་པ་འདྲ། །

༄༅། །སྤྱོད་པ་གཏན་ལ་མ་ཕེབ་ན། །དོན་གཉེར་ཐེ་ཚོམ་ཟ་བ་འདྲ། །ཅེས་དང་། ནམ་མཁའ་ཀློང་ཡང་ལས། ཡུལ་དང་གོལ་
ས་མ་ཆོད་ན། །ཅི་སྒོམ་དོན་མེད་འཁོར་བའི་རྒྱུ། །ཅེས་གསུངས་སོ། །གསུམ་པ་དོན་མ་ནོར་བར་བྱ་བའི་ཕྱིར། གྲུབ་མཐའི་ཁྱད་པར་དབྱེ་བ་ནི། 
གསང་སྙིང་ལས། མ་རྟོག་པ་འགྲོ་དྲུག་སེམས་ཅན། པ་དང་ལོག་པར་རྟོགས། པའི་མུ་སྟེག་རྟག་ཆད། །ཕྱོགས་རྟོགས་ཏེ་ཐེག་ཆུང་ཉན་རང། 
ཡང་དག་ཉིད་མ་རྟོགས ཏེ་ཐེག་པ་དབུ་མ་སེམས་ཙམ། །འདུལ་བ་ཏེ་བྱ་རྒྱུད། དགོངས་པ་ སྟེ་སྤྱོད་རྒྱུད། གསང་བ་ སྟེ་རྣལ་འབྱོར་རྒྱུད། དང་། །རང་
བཞིན་གསང་བའི་རྣལ་འབྱོར་བླ་ན་མེད་པའི་རྒྱུད། དོན་རྣམས་ཏེ། །
ཅེས་དང། སྐུ་དང་  སྐུའི་རྒྱུད་མ་ཧ་ཡོ་ག གསུང་ གསུང་གི་ཨ་ནུ་ཡོ་ག ཐུགས་ཨ་ཏི་ཡོ་ག་ ཀྱི་རྒྱུད། །ཅེས་ 
གསུངས་སོ། །དེ་ཡང་དུས་གསུམ་དུ་འདུས་ཏེ། མ་རྟོགས་པ་འགྲོ་དྲུག་སེམས་ཅན་དང། ལོག་པར་རྟོག་པའི་ཕྱི་པ་མི་སྟེག་པ་དང། ཕྱིན་ཅི་

མ་ལོག་པར་རྟོགས་པའི་ནང་པ་སངས་རྒྱས་པའོ། །དང་པོ་མ་རྟོགས་འགྲོ་དྲུག་སེམས་ཅན་ལ། གྲུབ་མཐའ་འཛིན་པའི་ལྟ་སྒོམ་སྤྱོད་འབྲས་མེད་
ཀྱང་༑ རང་སྐབས་དབྱེ་ན། རྒྱུ་མ་མ་རིག་པ་ལས་བྱུང་སྟེ། གཟུང་འཛིན་གཉིས་ཀྱི་ལྟ་བ་ཅན། །ཆགས་སྡང་གཉིས་ཀྱི་སྒོམ་པ་ཅན། །
དགེ་སྡིག་གཉིས་ཀྱི་སྤྱོད་པ་ཅན། །བདེ་སྡུག་གཉིས་ཀྱི་འབྲས་བུ་ཅན། །ཡིན་ཏེ། གསང་སྙིང་ལས། མ་རིག་རྟོགས་པའི་གཟུང་འཛིན་གྱིས། །
ཕྱི་ནང་རྟེན་འབྲེལ་གཉིས་སུ་འཁོར། །མི་མཐུན་བདེ་སྡུག་མྱོང་བར་འགྱུར། །ཅེས་གསུང་པ་ལ་སོགས་གོང་བཞིན་ནོ། །གཉིས་པ་ལོག་རྟོགས་མུ་
སྟེག་ལ་དབྱེ་ན། ལྟ་ལོག་སུམ་བརྒྱ་དྲུག་ཅུ། བསྡུས་ན་རྟག་ཆད་གཉིས་སུ་འདུས། དེ་ཡང་ ལུས་སེམས་དུས་གཅིག་པས་ ཚེ་སྔ་ཕྱི་དང་ལས་རྒྱུ་
འབྲས་མེད་པར་འདོད་པའི་ཆད་ལྟ་བ་དང་། རང་ ཤེས་རིག་ བཞིན་རྟག་པར་འདོད་པའི་གྲང་ཅན་བ་དང་། བྱེད་པ་ སྣོད་བཅུད་ཀྱི་ པོ་རྟག་པར་འདོད་པའི་

དབང་ཕྱུག་དང་ཁྱབ་འཇུག །རྡུལ་ཕྲན་རྟག་པར་འདོད་པའི་བྱེ་བྲག་པ་དང་། རིག་རྟག་པར་འདོད་པའི་ཚངས་པ་པ། ངོ་བོ་
ཉིད་རྟག་པར་འདོད་པའི་ བེམ་རིག་ གཅེར་བུ་པ། དོན་དམ་སྟོང་པ་ཆེན་པོ་གཅིག་ལ་ཀུན་རྫོབ་སོ་སོར་སྣང་། རིག་བྱེད་ཀྱིས་མཐའ་གསང་བར་སྨྲ་བ་ལ་སོགས་པའི་རྟག་
ལྟ་བ་རྣམས་དང་། །ཡོད་མིན་མེད་མིན་དུ་སྨྲ་བའི་མུན་རྡུག་པ་སྟེ། དེ་དག་ནི་ལོག་པར་རྟོག་པ་ཡིན་པས་མི་གྲོལ་ཏེ། བང་མཛོད་ལས། འཇིག་རྟེན་
པ་ཡི་ལྟ་བ་ནི། །སུམ་བརྒྱ་དྲུག་ཅུའི་གྲངས་སུ་ཡོད། །དེ་བསྡུས་འཇིག་ཚོགས་དྲུག་ཅུ་སྟེ། །དེ་ཡང་རྟག་དང་ཆད་པའོ། །ཅེས་དང་། ལངས་ཀར་
གཤེགས་པ་ལས། མུ་སྟེག་བྱེད་པ་ཐམས་ཅད་ནི། ཡོད་པ་དང་མེད་པའི་ལྟ་བ་ཅན་ནོ། །ཅེས་གསུངས་སོ། །གསུམ་པ་ཕྱིན་ཅི་མ་ལོག་པའི་
ནང་པ་སངས་རྒྱས་པ་ནི། ཀུན་བྱེད་ལས། ཡོད་ནི་གཅིག་ལས་མེད་པ་སྟེ། །བསྟན་ནི་རྣམ་པ་གཉིས་སུ་བསྟན། །བྱུང་ནི་ཐེག་པ་དགུ་རུ་བྱུང་། །

འདུས་ནི་རྫོགས་པ་ཆེན་པོར་འདུས། །ཅེས་གསུང་པས། སྤྱིར་གནས་ལུགས་བྱང་ཆུབ་ཀྱི་སེམས་རང་བྱུང་གིས་ཡེ་ཤེས་ཆོས་སྐུ་ཐིག་ལེ་ཉག་གཅིག་
ལས་མེད་ཀྱང་། འོ་སྐོལ་གྱིས་སྟོན་པ་ཡང་དག་པར་རྫོགས་པའི་སངས་རྒྱས་ཐབས་མཁས་ཤིང་ཐུགས་རྗེ་ཆེན་པོ་དེས་གདུལ་བྱའི་བློ་རིག་ལ་དགོངས་
ནས༑ རྒྱུ་མཚན་ཉིད་ཀྱིས་ཐེག་པ་དང་། འབྲས་བུ་གསང་སྔགས་རྡོ་རྗེ་ཐེག་པ་གཉིས་སུ་བསྟན། དེ་ལ་ཐེག་པ་དགུ་འབྱུང་བའོ། །དེ་ཡང་གདུལ་བྱ་
དབང་པོ་རྟུལ་པོ་རྣམས་ལ་སེམས་ཅན་ལ་སངས་རྒྱས་ཀྱི་རིག་ཙམའམ་རྒྱུ་ཙམ་གཅིག་ཡོད་པར་བསྟན་པ། རྒྱུ་མཚན་ཉིད་ཀྱིས་ཐེག་པ་གསུང་སྟེ། 
འདའ་ཀ་ཡེ་ཤེས་ལས། སེམས་ནི་སངས་རྒྱས་འབྱུང་བའི་རྒྱུ། །སྡུད་པ་ལས། ཆུའི་ཐིག་པ་བུམ་པ་དང་པོ་ཐ་མའི་བར། །རིམས་ཀྱིས་ཉུང་ངུ་
ཉུང་ངུས་དེ་ཡང་འགེངས་པ་ལྟར། །དེ་བཞིན་དང་པོའི་སེམས་ཀྱང་བྱང་ཆུབ་མཆོག་ཏུ་སྟེ། །རིམ་ཀྱིས་དཀར་པོའི་ཡོན་ཏན་རྫོགས་པའི་སངས་རྒྱས་

འགྱུར༑ །ཅེས་སོ། །གདུལ་བྱ་དབང་པོ་རྣོན་པོ་རྣམས་ལ་སེམས་ཉིད་ཡེ་ནས་སངས་རྒྱས་སུ་བསྟན་པ་གསང་སྔགས་རྡོ་རྗེ་ཐེག་
པ་གསུང་སྟེ། གསང་སྙིང་ལས། འདི་ནི་གསང་ཆེན་ངེས་པ་ལས། །འབྲས་བུ་ལམ་དུ་གྱུར་པ་ཡིན། །ཀྱེ་རྡོར་ལས། སེམས་ཉིད་རྫོགས་པའི་
སངས་རྒྱས་ཏེ། སངས་རྒྱས་གཞན་དུ་ཡོད་མ་ཡིན། །ཅེས་སོ། །དང་པོ་རྒྱུ་མཚན་ཉིད་ཀྱིས་ཐེག་པ་ལ་གསུམ་སྟེ། མདོ་སྡེ་པདྨ་དཀར་པོ་ལས། 
ཉན་ཐོས་ཀྱིས་ཐེག་པ་དང་། རང་སངས་རྒྱས་ཀྱི་ཐེག་པ་དང་། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་སའི་ཐེག་པའོ། །ཅེས་གསུངས་སོ། །
ཉན་ཐོས་ཀྱི་ཐེག་པ་ལ་བཞི། འདུལ་བ་ལུང་ལས། སྡུག་བསྔལ་ཤེས་པར་བྱ། ཀུན་འབྱུང་སྤང་བར་བྱ། ལམ་རྒྱུད་ལ་བསྟེན་པར་བྱ། འགོག་
པ་མངོན་དུ་བྱ། ཅེས་གསུངས་སོ། དང་པོ་སྡུག་བསྔལ་ལ་བཞི། མི་རྟག །སྡུག་བསྔལ། སྟོང་པ། བདག་མེད་པའོ། །དེ་ཡང་སྐད་ཅིག་ཀྱང་། 

མི་རྟག་སྟེ། རང་དབང་མེད་པར་རྐྱེན་གྱིས་སྐྱེས་ཤིང་འཇིག་པས་མི་རྟག་པ། སྤྱིར་བརྒྱད་བྱེ་བྲག་ཏུ་དྲུག་ལ་སོགས་པའི་སྡུག་བསྔལ་ཅན། རང་
གིས་ལྟ་བ་དང་མི་མཐུན་ཕྱོགས་ཐམས་ཅད་སྟོང་པ། ཆོས་ཐམས་ཅད་བདག་མེད་པའོ། །གཉིས་པ་ཀུན་འབྱུང་ལ་ཡང་བཞི་སྟེ། རྒྱུ་ཀུན་འབྱུང་། 
རྐྱེན་གྱི་རྣམ་པ། རབ་ཏུ་སྐྱེ་བའོ། །དེ་ཡང་རྒྱུ་ནི་མ་རིག་པ་ཡིན་ཏེ། མ་རིག་པ་དེ་ཁམས་གསུམ་འཁོར་བའི་ཕུང་པོ་ཁམས་སྐྱེ་མཆེད། ཀུན་
གྱི་རྒྱུར་གནས་པས་རྒྱུ། དེ་ལས་ཁམས་གསུམ་འཁོར་བའི་ཕུང་ཁམས་སྐྱེ་མཆེད་ཀུན་འབྱུང་བས་ཀུན་འབྱུང་། དེ་ལ་ལས་དང་ཉོན་མོངས་པའི་
བག་ཆགས་བལྟས་པས་རྐྱེན་གྱི་རྣམ་པ། དེས་ཁམས་གསུམ་འཁོར་བའི་གནས་སུ་སྐྱེ་བས་རབ་ཏུ་སྐྱེ་བའོ། །གསུམ་པ་ལམ་ལ་ཡང་བཞི་སྟེ། 
ལམ༑ རིག་པ། བསྒྲུབ་པ། ངེས་པར་འབྱུང་བའོ། །འདི་ཡང་སོ་སོ་སྐྱེ་བོའི་ས་ནས་འཕགས་པའི་ལམ་དུ་ཞུགས་ནས་ཐར་པའི་སར་འགྲོ་བའམ་

༄༅། །ལམ༑ རང་གིས་ལྟ་བའི་ངོ་བོ་རིག་པ་སྐད་ཅིག་རང་གསལ་རྟོགས་ནས་སྤང་བྱའི་གཉེན་པོ་བྱེད་པས་རིག་པ། ཕྱིན་ཅི་ལོག་
སྤང་ནས་ཡང་དག་པའི་དོན་བསྒྲུབ་པས་བསྒྲུབ་པ། དེའི་དབང་གིས་མྱ་ངན་ལ་འདས་པའི་འབྲས་བུ་ངེས་པར་འབྱུང་བས་ངེས་པར་འབྱུང་བའོ། །བཞི་
པ་འགོག་པ་ལ་ཡང་བཞི་སྟེ། འགོག་པ། ཞི་བ། གྱ་ནོམ་པ། ངེས་པར་འབྱུང་བའོ། །དེ་ཡང་ཁམས་གསུམ་འཁོར་བའི་ཕུང་ཁམས་སྐྱེ་མཆེད། 
ཀུན་འགོག་པས་འགོག་པ། ཉོན་མོངས་པ་ཕྲ་བ་ཙམ་ཡང་མེད་པས་ཞི་བ། ཕྱིས་ཀྱང་ཉོན་མོངས་པ་མི་འབྱུང་བས་གྱ་ནོམ་པ་དེའི་དབང་གིས་མྱ་ངན་
ལས་འདས་པའི་འབྲས་བུ་ངེས་པར་འབྱུང་བས་ངེས་པར་འབྱུང་བའོ། །དེ་ལྟར་སྡུག་བསྔལ་ཤེས་པར་བྱེད་ནས་ཀུན་འབྱུང་སྤང་བྱར་བྱེད། ལམ་རྒྱུད་
ལ་བརྟེན་ནས་འགོག་པ་མངོན་དུ་བྱེད་པ་ལ། ལྟ་སྒོམ་སྤྱོད་གསུམ་གྱིས་ལྟ་བ་ལ་གཉིས་ཏེ། བྱེ་བྲག་པ་དང་། མདོ་སྡེ་པའོ། །དང་པོ་བྱེ་བྲག་

པས་ཀུན་རྫོབ་ཏུ་ཕྱིའི་ཡུལ་སྣང་དངོས་པོ་འདི་ཀ་ལྟར་མ་ཡིན་པར། རྡུལ་ལུས་པའི་ཕུང་པོ། དཔེར་ན་གཡག་རྔའམ། ནེལ་སེང་ལྟ་བུ་བར་སྣང་
མུན་དང་བཅས་པ་དེ། འཛིན་བྱེད་ཀྱིས་རླུང་གིས་འཛིན་ནས་རག་པར་སྣང་བར་འདོད་སྟེ། གཡུ་ཐང་ལས། ཀུན་རྫོབ་བྱེ་བྲག་འདོད་གཞུང་ཉིད། །
སྣོད་ཀྱི་རྫས་རྣམས་དངོས་པོ་འདི། །རྡུལ་ཕྲན་སིལ་བུ་ཕན་ཚུན་བར། །མ་འདྲེས་ནེལ་སེང་ལྟ་བུ་སྟེ། །མཐུའམ་སྟོབས་ཀྱི་འདུས་པར་འདོད། །
ཅེས་གསུངས། དེ་ཡང་རག་པར་འདུས་ལུགས་ནི། མཛོད་ལས། ཕྲ་རག་རྡུལ་དང་རྡུལ་ཕྲན་དང་། །ལྕགས་ཆུ་རི་བོང་ལུག་དང་གླང་། །ཉི་ཟེར་
རྡུལ་དང་སྲོ་མ་དང་། །དེ་ལས་བྱུང་དང་དེ་བཞིན་དུ། །སོར་ཚིག་ཞེས་བྱ་གོང་གཉིས་བསྒྱུར། །སོར་མོ་ཉི་ཤུ་བཞི་ལ་ཁྲུ། །ཁྲུ་བཞི་ལ་ནི་གཞུ་འདོམ་
གང་༑ །གཞུ་འདོམ་ལྔ་བརྒྱ་རྒྱང་གྲག་གཅིག །རྒྱང་གྲག་དེ་ལ་དགོན་པར་འདོད། །དེ་བརྒྱད་དཔག་ཚད་ཞེས་བྱའོ། །ཅེས་གསུངས། དོན་དམ་

༄༅། །པར་ཀུན་རྫོབ་འཁྲུལ་སྣང་གིས། རྡུལ་འདུས་ཀྱིས་ཕུང་པོ་རག་པ་འདི་མེད་ལ། རྡུལ་ཕྲན་ཆ་མེད་འཕགས་པའི་སྤྱན་གྱི་གཟིགས་
པ་ཙམ་གཅིག་ཡོད་པར་འདོད། ནང་སེམས་རྒྱུན་རིང་པོ་འདི་ཀ་ལྟར་མ་ཡིན་པར། སྐད་ཅིག་མང་པོ་འབྲེལ་བའི་ཀུན་རྫོབ་ཡིན་པར་འདོད་སྟེ། མཛོད་
ལས༑ སྐད་ཅིག་མ་བརྒྱ་ཉི་ཤུ་ལས། །དེའི་སྐད་ཅིག་དེ་དག་ཀྱང་། །དྲུག་ཅུ་ལ་ནི་ཐང་གཅིག་གོ། །ཡུད་ཙམ་ཉིན་ཞག་ཟླ་བའི་ཚད། །གང་ནས་གོང་
དུ་སུམ་ཅུར་བསྒྱུར། །ཅེས་གསུངས། དོན་དམ་པར་ཀུན་རྫོབ་འཁྲུལ་སྣང་གིས་སེམས་རག་པ་འདི། མེད་ལ་སེ་གོལ་གཅིག་ལ་བརྒྱ་ཉི་ཤུའམ། 
དྲུག་ཅུར་དབྱེ་བའི་ཆ་ཤས་ཙམ་གཅིག །རིག་པ་རང་གསལ་ཡོད་པར་འདོད། ཡུལ་ཤེས་གཉིས་ལ་འབྲེལ་བ་མེད་དེ། ཀུན་རྫོབ་ཏུ་ཉ་དང་ལྕགས་ཀྱུ་
ལྟར་རྐྱེན་གྱིས་འཕྲད་པར་འདོད་སྟེ། མཛོད་ལས། གཟུང་འཛིན་ཐ་དད་དུས་མཉམ་པ། །རྣམ་པ་མ་ཤར་ཐུགས་འཕྲད་ཡིན། །ཅེས་གསུངས། 

གཉིས་པ་མདོ་སྡེ་པ། ཀུན་རྫོབ་ཏུ་ཡུལ་རྡུལ་འདུས་ཀྱི་ཕུང་པོ་དེ་ཡང་བྱེ་མ་སྤུངས་པའམ། པོ་ཏིའི་དྲས་ཁ་ལྟར་རེག་ལ་མ་འདྲེས་པར་འདོད་སྟེ། གཡུ་
ཐང་ལས། མདོ་སྡེ་ཀུན་རྫོབ་ཕྲ་རག་རྣམས། །འདུས་པ་རྣམ་པ་གཅིག་ཏུ་འདོད། །ཅེས་གསུངས། དོན་དམ་པར་ཀུན་རྫོབ་འཁྲུལ་སྣང་གིས་
རྡུལ་འདུས་ཕུང་པོ་རག་པ་འདི་མེད་ལ། རྡུལ་ཕྲན་ཆ་མེད་ལྐོག་གྱུར་མུན་དུ་རྫས་ལྟ་བུ་གཅིག་ཡོད་པར་འདོད། ནང་སེམས་བྱེ་བྲག་པ་དང་མཐུན། 
ཡུལ་ཤེས་གཉིས་ལ་གཞལ་བྱ་གཞལ་བྱེད་ཀྱི་འབྲེལ་པ་ཙམ་གཅིག་ཡོད་པར་འདོད་དེ། གཞལ་བྱ་ཡུལ། གཞལ་བྱེད་སེམས་ཡིན་པའི་ཕྱིར་རོ། །
མཛོད་ལས། གཟུང་འཛིན་ཐ་དད་དུས་མཉམ་པ། །རྣམ་པ་ལྟོས་བྱེད་འདྲ་བའོ། །ཅེས་དང་། སྣང་བ་བཅུ་བདུན་པ་ལས། ཆོས་ཙམ་སྨྲ་བའི་
ཉན་ཐོས་ལ། །བྱེ་བྲག་པ་དང་མདོ་སྡེ་པ། །ཕྱི་རོལ་ཡུལ་ལ་རྩོད་བྱེད་ཅིང་། །ཤེས་པ་སྐད་ཅིག་སྣང་བ་མཐུན། །ཅེས་གསུངས་སོ། །དེ་ལྟར་

༄༅། །ཉན་ཐོས་ཀྱི་ལྟ་བ་དེ་ལ་ཡང་། རག་པ་གང་ཟག་གིས་བདག་མེད་རྟོགས་པས་འོག་མ་ལས་འཕགས་ཀྱང་། ཕྲ་བ་ཆོས་ཀྱི་བདག་
མེད་མ་རྟོགས་པས། གོང་མ་ལས་དམན་པའོ། །གཉིས་པ་རང་རྒྱལ་གྱི་ལྟ་བ་ནི། ཀུན་རྫོབ་ཉན་ཐོས་དང་མཐུན། དོན་དམ་ཡུལ་རྡུལ་འདུས་ཕྱོགས་ཆ་
དྲུག་གམ། རྟེན་འབྲེལ་བཅུ་གཉིས་སྒོ་ནས་བརྟག་ན་ཆ་མེད་ཙམ་ཡང་མ་གྲུབ་པར་འདོད། ནང་གི་སེམས་ཉན་ཐོས་དང་མཐུན་ཏེ། མངོན་རྟོག་བརྒྱན་
ལས༑ གཟུང་དོན་རྟོག་པ་སྤང་ཕྱིར་དང་། །འཛིན་པ་མི་སྤང་ཕྱིར་དུ་ནི། །རྟེན་གྱི་བསེ་རུ་ལྟ་བུའི་ལམ། །ཅེས་གསུངས། ཀུན་རྫོབ་ཏུ་སྣོད་བཅུད་
འདི་ཅི་ལྟར་སྣང་ན། ཕྱི་ནང་གིས་རྟེན་འབྲེལ་བཅུ་གཉིས་སུ་སྣང་སྟེ། ཕྱི་ལ་རྒྱུ་དང་འབྲེལ་པ་དྲུག་ནི། སས་བརྟེན། ཆུས་བསྡུས། མེས་སྨིན། 
རླུང་གིས་གཡོས། ནམ་མཁའ་གོ་འབྱེད། དུས་ཀྱིས་འགྱུར་བའོ། །འབྲས་བུ་དང་འབྲེལ་པ་དྲུག་ནི། ས་བོན། མྱུ་གུ། སྡོང་པོ། ལོ་འདབ། 

མེ་ཏོག །འབྲས་བུའོ། །ནང་རྟེན་འབྲེལ་བཅུ་གཉིས་ནི། མ་རིག་པ། འདུ་བྱེད། རྣམ་པར་ཤེས་པ། མིང་གཟུགས། སྐྱེ་མཆེད་དྲུག །
རེག་པ། ཚོར་བ། སྲེད་པ། ལེན་པ། སྲིད་པ། སྐྱེ་བ། རྒ་ཤིའོ། །དེ་ཡང་ཀུན་རྫོབ་དང་དོན་དམ་པ་མ་ཤེས་པས། མ་རིག་པ། དེའི་དབང་
གི་ཡུལ་ཤེས་གཉིས་སུ་འདུ་བྱེད་པས་འདུ་བྱེད། དེ་ནས་ཤེས་པས་ཡུལ་འཛིན་པས་རྣམ་ཤེས་དེ་ལ་ཚོགས་དྲུག་གིས་རྟོག་པ་འདུས་པས་རྣམ་པར་ཤེས་པའི་
ཕང་པོ། །ཚོར་བ་བདེ་སྡུག་བཏང་སྙམས་གསུམ་ཀྱི་རྟོག་པ་འདུས་པས་ཚོར་བའི་ཕུང་པོ། འདུ་ཤེས་རྒྱ་ཆེ་ཆུང་ཚད་མེད་པ་གསུམ་གྱི་རྟོགས་པ་འདུས་
པའི་འདུ་ཤེས་ཀྱི་ཕུང་པོ། །འདུ་བྱེད་ལྔ་བཅུ་རྩ་གཅིག་རྟོག་པ་འདུ་བྱེད་ཀྱི་ཕུང་པོ། །དེ་བཞི་དངོས་མ་གྲུབ་པས་མིང་བཞིའི་ཕུང་པོ། །དེ་གཟུགས་ཕུང་
འཛོམ་པས་མིང་གཟུགས། དེའི་དབང་གི་སྐྱེ་མཆེད་དྲུག །རེག་པ། ཚོར་བ། སྲེད་པ། ལེན་པ། དེས་ཁམས་གསུམ་དུ་སྲིད་པས་སྲིད་པ། དེ་

༄༅། །ཡང་སྐྱེ་བ་གནས་བཞིན་སྐྱེ་བས་སྐྱེ་བ། དེའི་དབང་གི་རྒ་ཤིའོ། །ཀླུ་སྒྲུབ་ཀྱིས། མ་རིག་ནས་བཟུང་རྒ་ཤིའི་བར། །རྟེན་འབྲེལ་
བཅུ་གཉིས་ཁོ་ནའོ། །ཅེས་གསུངས། དེ་ལྟར་རང་རྒྱལ་གྱི་ལྟ་བ་དེ་ཡང་། བཟུང་བ་གང་ཟག་བདག་མེད་རྟོགས་པས་འོག་མ་ལས་འཕགས་ཀྱང་། འཛིན་
པ་ཆོས་ཀྱི་བདག་མེད་མ་རྟོགས་པས། གོང་ལས་དམན་པའོ། །ཐེག་པ་ཆེ་ཆུང་གིས་ཁྱད་པར་ནི། མདོ་སྡེ་རྒྱན་ལས། དམིགས་པ་ཆེན་པོ་ཉིད་
དང་ནི། །དེ་བཞིན་བསྒྲུབ་པ་མཐའ་དག་དང་། །ཡང་དག་བརྩོན་འགྲུས་ཆེན་པོ་དང་། །ཐབས་ལ་མཁས་དང་ཐབས་ཆེན་པོ། །དེ་བཞིན་ཕྲིན་ལས་ཆེན་
པོ་སྟེ། །ཆེན་པོ་བདུན་དང་ལྡན་པའི་ཕྱིར། །ཐེག་ཆེན་ཞེས་སུ་བརྗོད་པ་ཡིན། །ཅེས་གསུངས་པས། རང་གཞན་གྱི་དོན་དུ་ཟབ་མོའི་ཆོས་རྒྱ་ཆེན་པོ་ལ་
དམིགས་པ་དང་། སྙིང་རྗེ་ཆེན་པོས་རང་གཞན་གྱིས་དན་རྒྱ་ཆེན་པོ་བསྒྲུབ་པ་དང་། བདག་མེད་གཉིས་ཀྱི་དོན་ཡང་དག་པར་རྟོགས་པ་དང་། དཀའ་ 

བ་དཔགས་ཏུ་མེད་པའི་བརྩོན་འགྲུས་བརྩམ་པ་དང་། སྟོང་པ་ཉིད་དང་སྙིང་རྗེ་སྲིད་ཞིའི་མཐའ་ལ་མི་གནས་པའི་ཐབས་མཁས་པ་དང་། མཚན་དང་
དཔེ་བྱད། སྟོབས་དང་མི་འཇིགས་པ་ལ་སོགས་པའི་ཡོན་ཏན་དུ་མས་བརྒྱན་པའི་རྣམ་མཁྱེན་སངས་རྒྱས་ཐོབ་པ་དང་། འཁོར་བ་མ་སྟོང་གི་བར་དུ་མཛད་པ་
སྣ་ཚོགས་ཀྱི་ཕྲིན་ལས་ཀྱིས་འགྲོ་དོན་མཛད་པའོ། །དེ་བདུན་དང་ལྡན་པ་ནི། ཐེག་ཆེན་ཡིན། དེ་བདུན་དང་མི་ལྡན་པ་ནི་ཐེག་པ་ཆེན་པོ་མ་ཡིན་ནོ། །
དེ་ལྟར་གསུམ་པ་ཐེག་ཆེན་པོ། །བླ་ན་མེད་པ་ཡང་དག་པར་རྫོགས་པའི་ཐེག་པ་ལ་གཉིས་ཏེ། སེམས་ཙམ་དང་དབུ་མའོ། །དང་པོ་ནི་མདོ་སྡེ་ས་བཅུ་
པ་ལས། ཀྱེ་རྒྱལ་བའི་སྲས་པོ་དག །ཁམས་གསུམ་པོ་ནི་སེམས་ཙམ་མོ། །ཅེས་གསུངས་པས། སྣང་བ་ཐམས་ཅད་སེམས་སུ་འདོད། དེ་
ལ་གཉིས་ཏེ། བྱེ་བྲག་སོ་སོར་འདོད་པ་དང་། སྤྱིར་བཞེད་དེ། དང་པོ་ལ་གཉིས་ཏེ། རྣམ་བདེན་པ་དང་། རྣམ་རྫུན་པའོ། །དང་པོ་རྣམ་

༄༅། །བདེན་པས། ཀུན་རྫོབ་ཏུ་ཕྱི་ཡུལ་དུ་སྣང་བའི་དངོས་པོ་དཀར་དམར་ཅི་ལྟར་སྣང་ཡང་། ཕྱི་ཡུལ་དུ་མི་བདེན་ཤིང་། ནང་
སེམས་ཀྱི་ངོ་བོར་བདེན་པར་འདོད་དེ། ཡུལ་སྣང་ཐམས་ཅད་སེམས་འཁྲུལ་པའི་རྣམ་པ་ཙམ་ལས་སྣང་བའི་ཕྱིར་རོ། །རྣམ་རྫུན་པས། ཡུལ་སྣང་
འདི་མིག་ནད་ཅན་ལ་སྐྲ་ཤད་ཀྱི་འཁོར་ལོ་སྣང་བ་བཞིན་དུ་རྫུན་པར་འདོད་དེ། འཁྲུལ་སྣང་ཡིན་པའི་ཕྱིར་རོ། །ཤཀྱ་གཞོན་ནུས། ཡུལ་དུ་སྣང་བ་
སྣ་ཚོགས་འདི། །སེམས་སུ་འདོད་པ་རྣམ་བདེན་ཡིན། །སྒྲོས་བཏག་འདོད་པ་རྣམ་རྫུན་ཡིན། །ཅེས་གསུངས། དོན་དམ་པར་སེམས་མྱོང་
གཉིས་མེད་རང་རིག་རང་གསལ་ཤེལ་ལྟར་དག་ཅིང་བརྟག་དཀའ་བ་གཅིག་ཡིན་པར་འདོད་སྟེ། བརྒྱད་སྟོང་པ་ལས། སེམས་ནི་སེམས་མ་མཆིས་ཏེ། 
སེམས་ཀྱི་རང་བཞིན་འོད་གསལ་བའོ། །ཅེས་དང་། གཡུ་ཐང་ལས། རང་རིག་གཉིས་མེད་ཤེར་ལྟར་དག །དེ་ཉིད་དམ་པར་བདེན་པར་སྨྲ། །

ཅེས་གསུངས། གཉིས་པ་སྤྱིར་བཞེད་པ་ནི། སེམས་བརྒྱན་ལས། ཀུན་བརྟག་དང་ནི་གཞན་གྱིས་དབང་། །ཡོངས་སུ་གྲུབ་པ་འདི་རྣམས་ནི། །
བརྟག་དང་རྐྱེན་ལས་སྐྱེས་པ་དང་། །མི་འགྱུར་ཕྱིར་ན་གོ་རིམ་བཞིན། །ཅེས་གསུངས། ཀུན་བརྟགས། གཞན་དབང་། ཡོང་གྲུབ་གསུམ་མོ། །
དང་པོ་ཀུན་བརྟགས་ལ་གཉིས་ཏེ། མཚན་ཉིད་ཆད་པའི་ཀུན་བརྟག་དང་། རྣམ་གྲངས་ཀྱི་ཀུན་བརྟག་གོ། །དེ་ཡང་རི་བོང་གི་རྭ། རུས་སྦལ་གྱི་སྤུ་ལ་
སོགས་དངོས་པོར་མི་སྣང་ལ་དོན་བྱེད་མི་ནུས་པ་དང་། ཟླ་ཉི་དུང་སེར་སྨྲིག་རྒྱུ་ཆུ་ལ་སོགས། དངོས་པོར་སྣང་ལ། དོན་བྱེད་མི་ནུས་པ་ནི་མཚན་ཉིད་
ཆད་པའི་ཀུན་བརྟགས། ཡུལ་སྣང་དངོས་པོ་སྣ་ཚོགས་དང་། ས་ལ་སར་ཞེན་པ་དང་། ཆུ་ལ་རིགས་དྲུག་གིས་མཐོང་སྣང་དྲུག་ཏུ་མཐོང་བ་ལ་སོགས་
ནི་རྣམས་གྲངས་ཀྱི་ཀུན་བརྟག་གོ། །གཉིས་པ་གཞན་དབང་ལ་ཡང་གཉིས་ཏེ། མ་དག་གཞན་དབང་། དག་པ་གཞན་དབང་ངོ་། །དེ་ཡང་རྒྱུ་མ་

༄༅། །རིག་པ། རྐྱེན་ལས་དང་དགེ་མི་དགེ །ལུང་མ་བསྟན་གསུམ་གྱི། མཐོ་རིས་ངན་སོང་དུ་སྐྱེ་བ་ནི་མ་དག་གཞན་དབང་། རྒྱུ་
རིག་སད་ལ་བརྟེན་ནས། རྐྱེན་ངེས་འབྱུང་གིས་བསམ་པས་ཐར་པ་ཆ་མཐུན་གྱི་དགེ་བ་བསྒྲུབ་པ་ནི་དག་པ་གཞན་དབང་ངོ་། །གསུམ་པ་ཡོངས་གྲུབ་པ་
ལ་ཡང་གཉིས་ཏེ། བྱམས་པ་མགོན་པོས། འགྱུར་མེད་ཕྱིན་ཅི་མ་ལོག་པ། །ཡོངས་སུ་གྲུབ་པ་རྣམས་པ་གཉིས། །ཅེས་གསུངས་པས། འགྱུར་
མེད་ཡོངས་གྲུབ་དང་། ཕྱིན་ཅི་མ་ལོག་པའི་ཡོངས་གྲུབ་པོ། །དེ་ཡང་། སེམས་ཉིད་རང་གསལ་སྒྲིབ་པ་དང་བཅས་ཀྱང་། ངོ་བོ་ལ་འགྱུར་བ་མེད་
པ་ནི། འགྱུར་མེད་ཡོངས་གྲུབ། དེ་སྒྲིབ་པ་དང་བྲལ་བ་སངས་རྒྱས་ཀྱི་སའི་ཡེ་ཤེས་སམ། ས་ལམ་གྱིས་ཡོན་ཏན་གོང་འཕེལ་ནི། ཕྱིན་ཅི་མ་
ལོག་པའི་ཡོང་གྲུབ་བོ། །བྱམས་པ་མགོན་པོས། དྲི་བཅས་དེ་བཞིན་ཉིད་དེ་དྲི་མ་མེད། །ཅེས་གསུངས། དེ་ལྟར་སེམས་ཙམ་གྱིས་ལྟ་བ་དེ་ཡང་། 

སྣང་སེམས་དབྱེར་མེད་རྟོགས་པས་འོག་མ་ལས་འཕགས་ཀྱང་། རྣམ་རིགས་ཀྱིས་གྲུབ་མཐའ་ཕྱོགས་གཅིག་ཏུ་བདེན་པར་འཛིན་པས་གོང་མ་ལས་
དམན་པའོ། །གཉིས་པ་དབུ་མ་ལ་གཉིས་ཏེ། བྱེ་བྲག་སོ་སོའི་འདོད་པ་དང་སྤྱིར་བཞེད་དོ། །དང་པོ་ལ་གཉིས་ཏེ། རིམ་གྱིས་པ་དང་། གཅིག་
ཆར་པའོ། །དང་པོ་ལ་གཉིས་ཏེ། རང་རྒྱུད་པ་དང་། ཐལ་འགྱུར་བའོ། །དང་པོ་ལ་གཉིས་ཏེ། མདོ་སྡེ་སྤྱོད་པའི་དབུ་མ་དང་། རྣལ་འབྱོར་
སྤྱོད་པའི་དབུ་མའོ། །དང་པོ་མདོ་སྡེ་དབུ་མས། ཡུལ་རྡུལ་འདུས་ཀྱི་ཕུང་པོ་དང་། ཤེས་པ་སྐད་ཅིག་དུས་གསུམ་གྱི་ཆ་དང་བཅས་པ། ཀུན་
རྫོབ་སྒྱུ་མ་ཙམ་དུ་ཡུལ་སེམས་སོ་སོའི་རྐྱེན་གྱིས་སྣང་ལ། དོན་དམ་པར་ཡུལ་རྡུལ་འདུས་ཕྱོགས་ཆ་དྲུག་གིས་གཞལ་ན་ཆ་མེད་ཙམ་ཡང་མ་གྲུབ། 
ཤེས་པ་སྐད་ཅིག་དུས་གསུམ་གྱིས་ཆ་གཞལ་ན། སྐད་ཅིག་མ་ཆ་ཙམ་མ་གྲུབ་པར། སྟོང་ཆད་སྤྲོས་མཐའ་བརྒྱད་དང་བྲལ་བར་འདོད་དེ། གཡུ་

༄༅། །ཐང་ལས། མདོ་སྡེ་དབུ་མ་ཀུན་རྫོབ་མཐུན། །སྣང་བ་ཡུལ་སེམས་སོ་སོར་འདོད། །དམ་པའི་དོན་ལ་གཉིས་སུ་མེད། །
ཅེས་གསུངས། བདེན་གཉིས་ནི། ཀུན་རྫོབ་དེ་ཉིད་དོན་དམ་མ་ཡིན་ལ། དེ་ལས་གཞན་དུ་ཡང་བརྗོད་དུ་མེད་པར་འདོད་སྟེ། དབུ་མ་རྩ་བ་ཤེས་རབ་
ལས༑ གང་ལ་བརྟེན་ཏེ་གང་བྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་ཏེ། །དེ་ཕྱིར་ཆད་མིན་རྟག་པའང་མིན། །ཅེས་
གསུངས༑ གཉིས་པ་རྣལ་འབྱོར་དབུ་མས། ཀུན་རྫོབ་ཏུ་སེམས་འཁྲུལ་པ་ཉིད་ལ། འཁྲུལ་པའི་ཡུལ་དུ་སྣང་བ་དང་སེམས་སྐད་ཅིག་དུས་
གསུམ་གྱིས་ཆ་དང་བཅས་པ་སྒྱུ་མ་ཙམ་དུ་སྣང་ལ། དོན་དམ་པར་ཡུལ་སེམས་ཡིན་ཞིང་། སེམས་སྐད་ཅིག་དུས་གསུམ་གྱིས་ཆོས་གཞལ་ན། 
སྐད་ཅིག་ཆ་མེད་ཙམ་ཡང་མ་གྲུབ་པར་སེམས་སྤྲོས་པའི་མཐའ་བརྒྱད་དང་བྲལ་བར་འདོད་སྟེ། སྣང་བ་བཅུ་བདུན་པ་ལས། རྣལ་འབྱོར་དབུ་མ་ཀུན་

རྫོབ་མཐུན། །དོན་དམ་སྐྱེ་མེད་སྟོང་པར་ལྟ། །ཅེས་གསུངས། བདེན་གཉིས་ནི། ངོ་བ་གཅིག་ལ་ལྡོག་པ་ཐ་དད་པ་སྟེ། བྱང་ཆུབ་སེམས་འགྲེལ་
ལས༑ མེའི་རང་བཞིན་ཚ་བ་དང་། །བུ་རམ་རང་བཞིན་མངར་བ་ལྟར། །དེ་བཞིན་ཆོས་རྣམས་ཐམས་ཅད་ཀྱང་། །རང་བཞིན་སྟོང་པ་ཉིད་གནས་
སོ༑ །ཅེས་གསུངས། གཉིས་པ་ཐལ་འགྱུར་ལས། ཀུན་རྫོབ་ཏུ་སེམས་འཁྲུལ་པའི་སྟོབས་ཀྱི་ཡུལ་སྣང་འདི་མིག་ནད་ཅན་ལ་སྐྲ་ཤད་ཀྱིས་འཁོར་ལོ་
སྣང་བ་བཞིན་དུ། འཁྲུལ་ངོར་བདེན་པར་འདོད་དེ། ཟླ་བ་གྲགས་ཀྱིས། རབ་རིབ་མཐུ་ཡིས་སྐྲ་ཤད་ལ་སོགས་པ། །ངོ་བོ་ལོག་པར་གཞན་ཞིག་
རྣམ་པར་བརྟག །ཅེས་གསུངས། དོན་དམ་པར་སེམས་ཉིད་སྤྲོས་བྲལ་རང་ཙམ་ཡང་མ་གྲུབ། ཤེས་བརྗོད་གཞལ་བྱའི་ཡུལ་ལས་འདས་ཏེ། 
སྤྱོད་འཇུག་ལས། གང་ཚེ་དངོས་དང་དངོས་མེད་པ། །བློ་ཡི་མདུན་ན་མི་གནས་ཏེ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་

༄༅། །ཏུ་ཞི། །ཅས་དང་། དོན་དམ་བློའི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་གསུངས། བདེན་གཉེས་
ནི༑ གཅིག་ཐ་དད་ལས་གྲོལ་ཏེ། མདོ་དགོངས་པ་ངེས་པར་འགྲེལ་པ་ལས། འདུ་བྱེད་ཁམས་དང་དོན་དམ་མཚན་ནི། གཅིག་དང་ཐ་དད་བྲལ་བའི་
མཚན་ཉིད་དེ། །གཅིག་དང་ཐ་དད་ཉིད་དུ་གང་རྟོགས་པ། །དེ་ནི་ཚུལ་མིན་ཡིད་བྱེད་ཞུགས་པ་ཡིན། །ཅེས་གསུངས། ལམ་ལྔ་ས་བཅུ་རྒྱུན་གྱི་ཐ་
མ་ན་གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་གྱི་ཤེས་སྒྲིབ་ཕྲ་བའི་ཕྲ་བ་བཅོམ་ནས། དབྱིངས་རང་བཞིན་གྱི་རྣམ་པར་དག་པ་ལ་སྤང་བྱ་གློ་བུར་གྱི་དྲི་དང་བཅས་པ་
དག་པའི་དག་པ་གཉིས་ལྡན་གྱི་ཆོས་སྐུ་ཐོབ་པའི་ཚེ། རང་སྣང་ལ་སྐུ་དང་ཡེ་ཤེས་ཀྱི་སྣང་བ་མེད་པར་འདོད་དེ། ཟླ་བ་གྲགས་ཀྱིས། ཤེས་
བྱའི་བུད་ཤིང་སྐམ་པོ་བསྲེག་པའི་མེ། །ཞི་དེའི་ཚུལ་གྱི་རྒྱལ་རྣམས་ཆོས་ཀྱི་སྐུ། །དེ་ཚེ་སྐྱེ་བ་མེད་ཅིང་འགག་པ་མེད། །སེམས་འགག་པ་དེ་སྐུའི་

མངོན་སུམ་མཛད། ཅེས་གསུངས། གཞན་ནི་སྔོན་ལམ་གྱི་སྐབས་སུ་ཡུན་རིང་པོར་སྨོན་ལམ་བཏབ་པའི་སྟོབས་ཀྱིས། གདུལ་བྱ་རྒྱུད་དག་པ་
རྣམས་ཀྱིས་སྣང་ངོར། གཞན་སྣང་གི་ཡེ་ཤེས་གཟུགས་སྐུའི་ཕྲིན་ལས་སུ་ཤར་བར་འདོད་དོ། །སྤྱོད་འཇུག་ལས། ཇི་ལྟར་ནམ་མཁའ་ལྡིང་གིས་ནི། །
མཆོད་སྡོང་བསྒྲུབ་ནས་འདས་གྱུར་པ། །དེ་འདས་ཡུན་རིང་ལོན་ཀྱང་དེས། །དུག་ལ་སོགས་པ་ཞི་བྱེད་བཞིན། །ཅེས་གསུངས། དེ་ལྟར་དབུ་
མའི་རིམ་གྱིས་པའི་ལྟ་བ་དེ་ཡང་། བདག་མེད་གཉིས་ཀྱི་དོན་རྟོགས་པས་འོག་མ་ལས་འཕགས་ཀྱང་། དོན་དམ་པར་སྟོང་པ་ཀུན་རྫོབ་སྣང་བའི་
ཕྱོགས་སུ་ལྷུང་བས་གོང་མ་ལས་དམན་པའོ། །གཉིས་པ་གཅིག་ཆར་བས། དོན་དམ་འགག་པ་མེད་པ་ལས། ཀུན་རྫོབ་ཏུ་སྣོད་བཅུད་བདེ་སྡུག་
སྣ་ཚོགས་རང་རང་གི་ལས་གང་བསག་པ་ལྟར་སྒྱུ་མ་རྟེན་ཅིང་འབྲེལ་འབྱུང་ཙམ་དུ་སོ་སོར་སྣང་བ་འདོད་དེ། ཕལ་ཆེན་ལས། ཆོས་ཀྱི་དབྱིངས་ཀྱིས་

༄༅། །རང་བཞིན་ལས། །འགྲོ་བ་དེ་དག་ལས་ཀྱི་བྲིས། །ཅེས་གསུངས། དོན་དམ་པར་ངོ་བོ་གང་དུ་ཡང་མ་གྲུབ། །སྨྲ་བསམ་ལས་
འདའ་ཤིང་། འཕགས་པའི་ཡེ་ཤེས་ཀྱི་ཡུལ། མཚན་ཉིད་གསུམ་ལྡན་ཡིན་ཏེ། སྒྲ་གཅན་འཛིན་གྱིས། སྨྲ་བསམ་བརྗོད་མེད་ཤེས་རབ་ཕ་རོལ་
ཕྱིན༑ །མ་སྐྱེས་མི་འགག་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །ཅེས་གསུངས། བདེན་གཉིས་ནི་དབྱེར་མེད་ཡིན་ཏེ། 
ཤེས་རབ་སྙིང་པོ་ལས། གཟུགས་སྟོང་པའོ། །སྟོང་པ་ཉིད་ཀྱང་གཟུགས་སོ། །གཟུགས་ལས་ཀྱང་སྟོང་པ་ཉིད་གཞན་མ་ཡིན། སྟོང་པ་ཉིད་
ལས་ཀྱང་གཟུགས་གཞན་མ་ཡིན་ནོ། །དེ་བཞིན་དུ་ཚོར་བ་ལ་སོགས་ལ་ཡང་གསུངས། དེ་ལྟར་དབུ་མ་གཅིག་ཆར་བའི་ལྟ་བ་དེ་ཡང་། ཆོས་
དབྱིངས་རྣམ་དག་འགྱུར་མེད་རྟོག་པས། འོག་མ་ལས་འཕགས་ཀྱང་། ལྷུན་གྲུབ་མཉམ་པ་ཉིད་ཀྱིས་དོན་མ་རྟོག་པས་གོང་མ་ལས་དམན་པའོ། །

གཉིས་པ་སྤྱི་བཞེད་ལ་བཞི་སྟེ། རྒྱུ་རིགས་གཉིས། ལྟ་བ་བདེན་གཉིས། ལམ་ཚོགས་གཉིས། འབྲས་བུ་སྐུ་གཉིས་སོ། །དང་པོ་རྒྱུ་རིག་
གཉིས་ནི། རང་བཞིན་གནས་པའི་རིགས་དང་། རྒྱས་འགྱུར་གྱིས་རིགས་སོ། །དེ་ཡང་སེམས་ཀྱིས་ཆོས་ཉིད་ཁམས་རང་བཞིན་གྱིས་རྣམ་པར་
དག་པ། གློ་བུར་གྱིས་དྲི་མ་དང་བཅས་པ་ནི། རང་བཞིན་གནས་པའི་རིགས། སེམས་བསྐྱེད་དང་བདག་སྐྱེད་ཀྱིས་ཟིན་པའི་དགེ་རྩ་ཐམས་ཅད་ནི་
རྒྱས་འགྱུར་གྱིས་རིག་སྟེ། རྒྱུད་བླ་མ་ལས། གཏེར་དང་ལྗོན་པའི་ཤིང་བཞིན་དུ། །རིག་སྟེ་རྣམས་གཉིས་ཤེས་བྱ་སྟེ། །ཐོག་མེད་རང་བཞིན་
གནས་པ་དང་། །ཡང་དག་བླང་བ་མཆོག་ཡིན་ནོ། །ཅེས་གསུངས། གཉིས་པ་ལྟ་བ་བདེན་གཉིས་ལ་གཉིས་ཏེ། བདེན་གཉིས་ངོས་བཟུང་
པ་དང་། དེ་ཉིད་མཐའ་བྲལ་དབུ་མར་བསྟན་པའོ། །དང་པོ་ལ་གསུམ་སྟེ། མཚན་ཉིད། སྒྲ་དོན། དབྱེ་བའོ། །དང་པོ་ནི། འཁྲུལ་

༄༅། །ངོར་སྣོད་བཅུད་ཐམས་ཅད་སྒྱུ་མ་རྟེན་ཅིང་འབྲེལ་འབྱུང་ཙམ་དུ་སྣང་བ་ནི། ཀུན་རྫོབ་བདེན་པའི་མཚན་ཉིད། སྣང་བའི་
དུས་ཉིད་ནའང་། ངོ་བོའི་རང་བཞིན་གང་དུའང་མ་གྲུབ་པའི་སྟོང་ཉིད་སྤྲོས་བྲལ་ནི། དོན་དམ་བདེན་པའི་མཚན་ཉིད་ཡིན་ཏེ། བློ་གྲོས་རྒྱ་མཚོས་
ཞུས་པའི་མདོ་ལས། གང་རྣམས་རྟེན་ཅིང་འབྲེལ་པར་འབྱུང་། །དེ་རྣམས་རང་བཞིན་ཅུང་ཟད་མེད། །ཅེས་གསུངས། གཉིས་སྒྲ་དོན་ནི། 
དོན་དམ་ཆོས་ཉིད་ལ་སྒྲིབ་བྱེད་དུ་གྱུར་ཅིང་བསླུ་བས་ན། ཀུན་རྫོབ་འཁྲུལ་ངོར་བདེན་པས་བདེན་པ་སྟེ། བདེན་གཉིས་ལས། གང་ཞིག་གི་སེམས་
གང་ཞིག་ལས། ཡང་དག་སྒྲིབ་བྱེད་ཀུན་རྫོབ་འདོད། །ཅེས་གསུངས། གསུམ་པ་དབྱེ་བ་ལ་བཞི་སྟེ། དབྱེ་གཞི། ངོ་བོ། ཐ་དད། གྲངས་
སོ༑ །དང་པོ་དབྱེ་གཞི་ནི། སྣོད་བཅུད་སྒྱུ་མ་རྟེན་ཅིང་འབྲེལ་འབྱུང་དུ་སྣང་བ་ཙམ་པོ་འདི་ཡིན། དེ་ཡང་བློ་ཡུལ་དུ་བྱར་རུང་ཚད་ཐམས་ཅད་བདེན་

གཉིས་ཀྱི་དབྱེ་གཞི་ཡིན་ཏེ། རིག་པ་དྲུག་ཅུ་པའི་འགྲེལ་པར། བདེན་པ་གཉིས་སུ་དབྱེ་བ་ནི། འཇིག་རྟེན་པའི་བློ་ལ་ལྟོས་ཏེ་འཇོག་གོ། །ཅེས་
གསུངས༑ གཉིས་པ་དངོས་པོ་ནི། ཀུན་རྫོབ་ཀྱིས་ངོ་བོ་ལ་ཡང་དག་པའི་ཀུན་རྫོབ་དང་། ལོག་པའི་ཀུན་རྫོབ་གཉིས། དེ་ཡང་ཀ་བས་གདུང་
འདེག །བུམ་པ་ཆུ་སྐྱོར་ལ་སོགས་དངོས་པོར་སྣང་ལ། དོན་བྱེད་ནུས་པ་ནི། ཡང་དག་པའི་ཀུན་རྫོབ། ཟླ་གཉིས་དུང་སེར་སྨིག་རྒྱུ་ཆུ་ལ་སོགས་
དངོས་པོར་སྣང་ལ། དོན་བྱེད་མི་ནུས་པའི་ལོག་པའི་ཀུན་རྫོབ་སྟེ། ཇོ་བོ་རྗེའི་བདེན་གཉིས་ལས། སྣང་དུ་འདྲ་ཡང་དོན་བྱེད་དག །ནུས་པའི་
ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པས། །ཀུན་རྫོབ་ཀྱིས་ནི་དབྱེ་བ་བྱས། །ཅེས་གསུངས། དོན་དམ་གྱིས་ངོ་བོ་ལ་ཡང་། 
དོན་དམ་བཏག་པ་བ་དང་། མཚན་ཉིད་པ་གཉིས། དེ་ཡང་རིག་ཤེས་ཀྱིས་བློ་ངོར་གང་དུ་ཡང་མ་གྲུབ་པའི་སྟོང་ཉིད་སྤྲོས་བྲལ་ནི། རྣམ་གྲངས་

༄༅། །ཀྱིས་དན་བརྟག་པ་ཙམ་ཡིན་ལ། །སྐྱེས་སོགས་བཀག་པའི་དོན་དམ་དང་མཐུན་པའི་ཕྱིར་ཡང་ཡིན་པར་འདོད། འཕགས་པའི་
མཉམ་བཞག་གིས་ཡེ་ཤེས་སྟོང་ཉིད་སྤྲོས་བྲལ་ནི་དོན་དམ་མཚན་ཉིད་པ་ཡིན་ཏེ། དབུ་མ་རྩ་ཤེས་ལས། གཞན་ལས་ཤེས་མིན་ཞི་བ་དང་། །སྤྲོས་
པ་རྣམས་ཀྱིས་མ་སྤྲོས་པ། །རྣམ་རྟོག་མིན་ནམ་ཐ་དད་མིན། །དེ་ནི་དེ་ཉིད་ཆོས་ཉིད་ཡིན། །ཅེས་གསུངས། གསུམ་པ་ཐ་དད་ནི། བདེན་
གཉིས་ངོ་བོ་གཅིག་ལས་ལྡོག་པ་ཐ་དད་པ་སྟེ། བྱང་ཆུབ་སེམས་འགྲེལ་ལས། མེའི་རང་བཞིན་ཚ་བ་དང་། །བུ་རམ་རང་བཞིན་མངར་བ་ལྟར། །དེ་
བཞིན་ཆོས་རྣམས་ཐམས་ཅད་ཀྱང་། །རང་བཞིན་སྟོང་པ་ཉིད་དུ་གནས། །ཅེས་གསུངས། བཞིའི་གྲངས་ངེས་ནི། འཁྲུལ་མ་འཁྲུལ་གཉིས་ཀྱི་
ངོ་བོར། ཀུན་རྫོབ་དོན་དམ་གཉིས་སུ་ངེས་ཏེ། དབུ་མ་འཇུག་པ་ལས། ཅི་ལྟར་འཁྲུལ་དང་མ་འཁྲུལ་ཤེས་ངེས་ནས། རྟེན་འབྱུང་གདོད་ནས་ཞི་བ་

བདེན་པ་གཉིས། །ཅེས་གསུངས། གཉིས་པ་དོན་དམ་མཐའ་བྲལ་ནི། ཀུན་རྫོབ་རྟེན་ཅིང་འབྲེལ་འབྱུང་དུ་འཁོར་འདས་ཀྱི་ཆོས་ཅིར་ཡང་སྣང་བས་མེད་
མཐའ་དང་བྲལ། དོན་དམ་ངོ་བོ་གང་དུ་ཡང་མ་གྲུབ་པས་ཡོད་མཐའ་དང་བྲལ་བ་སྟེ། ལང་ཀར་གཤེགས་པ་ལས། ཡོད་ཅེས་བྱ་བ་མཐའ་ཡིན་
ཏེ༑ །དེ་བཞིན་མེད་ཅེས་བྱ་བ་མཐའ། །ཡོད་མེད་གཉིས་ཀྱིས་མཐའ་སྤང་སྟེ། །མཁས་པ་དབུས་ལ་གནས་མི་བཅའ། །ཅེས་གསུངས། 
ལམ་ཚོགས་གཉིས་དང་། འབྲས་བུ་སྐུ་གཉིས་འོག་ནས་བཤད་དོ། །སྔགས་མཚན་ཉིད་ཀྱིས་ཁྱད་པར་ནི། སུ་སིདྡྷི་ཀ་རའི་རྒྱུད་ལས། 
དོན་གཅིག་གང་ཡང་མ་རྨོངས་ཤིང་། །ཐབས་མང་དཀའ་བ་མེད་པ་དང་། །དབང་པོ་རྣོན་པོ་དབང་བྱས་པས། །སྔགས་ཀྱི་ཐེག་པ་ཁྱད་
པར་འཕགས། །ཅེས་གསུངས། པཎ་ཆེན་ཛྙཱ་ན་ཤྲིས། གསང་སྔགས་ནི་ཕར་ཕྱིན་དབུ་མ་ལས་ཁྱད་ཅི་ཡོད་ན། དམིགས་པ་བླ་ན་མེད་

༄༅། །པ་ལ་དམིགས་པའི་ཐབས་དང་། །བསྒྲུབ་པ་བླ་ན་མེད་པ། ཡེ་ཤེས་བླ་ན་མེད་པ། བརྩོན་འགྲུས་བླ་ན་མེད་པ། 
གདུལ་བྱ་མ་ལུས་པ་འཛིན་ནུས་པ། ཉོན་མོངས་བྱིན་གྱིས་རླབ་ནུས་པ། བྱིན་བརླབ་མྱུར་བ། མྱུར་དུ་འབྱུང་བ། ཉོན་མོངས་པ་མྱུར་དུ་སྤང་བ། 
བསམ་པ་བླ་ན་མེད་པ། སྤྱོད་པ་བླ་ན་མེད་པ་སྟེ། ཐབས་མཁས་པ་བཅུ་གཅིག་གི་ཁྱད་པར་འཕགས་སོ། །ཅེས་གསུངས། དེ་ལྟར་གཉིས་
པ་གསང་སྔགས་རྡོ་རྗེ་ཐེག་པ་ལའང་དྲུག །བཞི་སྟེ། ཐུག་ཐིག་ལས། གཅིག་ལ་གཉིས་ཏེ་གཉིས་ལ་དྲུག །ཅེས་དང་། རྡོ་རྗེ་གུར་ལས། 
དམན་པ་རྣམས་ལ་བྱ་བའི་རྒྱུད། །བྱ་མིན་རྣལ་འབྱོར་དེ་ལྟག་ལ། །སེམས་ཅན་མཆོག་ལ་རྣལ་འབྱོར་རྒྱུད། །རྣལ་འབྱོར་བླ་མེད་དེ་ལྟག་ལ། །
ཅེས་གསུངས་པས། བྱ་བ་རྒྱུད་ཀྱིས་ཀྲི་ཡ། སྤྱོད་པ་རྒྱུད་ཀྱིས་ཨུ་པ་ཡ། རྣལ་འབྱོར་རྒྱུད་ཀྱི་ཡོ་ག །རྣལ་འབྱོར་བླ་མེད་རྒྱུད་དང་བཞིའོ། །

དེ་ལ་དང་པོ་ཀྲི་ཡ་པས། ཆོས་ཐམས་ཅད་སེམས་སུ་འདུས་ཤིང་། སེམས་ཉིད་སྐྱེ་བ་མེད་པ་དག་པ་མཐའ་བཞི་དང་བྲལ་བ་ནི་དོན་དམ་ཤེས་རབ་ཉིད་
དུ་འདོད་དེ། ལ་ཤན་ལས། སེམས་ཉིད་མཐའ་བཞི་ཡོངས་བྲལ་བ། རིག་ཕྱིར་ཡེ་ཤེས་གཞན་དུ་མིན། །ཅེས་གསུངས། དེ་ཉིད་འགགས་པ་
མེད་པས་བྱིན་བརླབ་ལས། སྣོད་བཅུད་ཐམས་ཅད་དུག་གསུམ་དུ་འདུས་པ་ནི། རིགས་གསུམ་མགོན་པོའི་རྒྱུ་ཡིན་ཏེ། དཔེར་ན་གསེར་སྐུ་དང་
གསེར་ཆུ་ལྟ་བུའོ། །དེའི་ལྟ་བསྒོམ་སྤྱོད་གསུམ་གྱིས་ཉམས་སུ་བླང་བས་རིགས་གསུམ་མངོན་དུ་གྱུར་པ་ནི། ཐབས་ཀྱི་ཀུན་རྫོབ། ཐབས་ཤེས་
སམ༑ བདེན་གཉིས་དབྱེར་མེད་པ་ནི་ཀྲི་ཡའི་ལྟ་བ་སྟེ། ལ་ཤན་ལས། མཐོང་བའི་དངོས་པོ་མཐོང་འཇམ་རྩུབ། དྲུག་བསྐྱེད་རིགས་ཀྱི་དཀྱིལ་
འཁོར་དུ། །མཐོང་བ་རྣམ་པར་དག་ཅེས་ལྟ། །ཅེས་གསུངས། དེ་ལྟར་ཀྲི་ཡའི་ལྟ་བ་ཡང་། དབྱིངས་ཡེ་ཤེས་དབྱེར་མེད་རྟོགས་པས་

༄༅། །འོག་མ་ལས་འཕགས་ཀྱང་། མ་དག་པ་ལ་དག་པར་བྱེད་པའི་རྩོལ་བས་གོང་མ་ལས་དམན་པའོ། །གཉིས་པ་ཨུ་པ་ཡ་ནི། །སྤྱོད་པ་ཀྲི་ཡ་དང་མཐུན། ལྟ་
བ་ཡོ་ག་དང་མཐུན་པ་སྟེ། གཡུ་ཐང་ལས། གཉིས་ཀ་རྒྱུད་ཀྱིས་ལྟ་བ་ནི། །སྤྱོད་པ་བྱ་བ་རྗེས་མཐུན་ལ། ལྟ་བ་རྣལ་འབྱོར་རྗེས་སུ་འགྲོ། །ཅེས་གསུངས། དེ་ལྟར་ཨུ་པ་
ཡའི་ལྟ་བ་དེ་ཡང་། ལྟ་བ་གོང་མ་དང་མཐུན་པས་འོག་མ་ལས་འཕགས་ཀྱང་། སྤྱོད་པ་འོག་མ་དང་མཐུན་པས་གོང་མ་ལས་དམན་པའོ། །གསུམ་པ་ཡོ་གའི་ལྟ་བ་ནི། རྗེ་དམ་པ་བདེ་
གཤེགས་པས། ཡུལ་དངོས་མ་སྐྱེས་ཆོས་ཀྱི་དབྱིངས། ཡུལ་སྣང་མ་སྐྱེས་པ་ཆོས་ཀྱི་དབྱིངས། འཛིན་པ་བདག་མེད་ཡེ་ཤེས་དང་། དེ་གཉིས་ཡེ་ནས་དབྱེར་མེད་པ། རྣལ་འབྱོར་
ཞེས་བྱའི་ལྟ་བ་ཡིན། ཞེས་གསུངས་པས། །སེམས་མ་སྐྱེས་ཤིང་བདག་མེད་པ་ཡེ་ཤེས། །དེ་གཉིས་དབྱེར་མེད་པ་ནི་དོན་དམ་ཤེས་རབ་སྟེ། །སང་ཀྲ་ཧ་ལས། ཆོས་རྣམས་རང་བཞིན་
འོད་གསལ། །ངོ་བོ་ཉིད་ཀྱིས་གདོད་ནས་དག །དེ་ཉིད་ཆོས་སྐུ་ཆེན་པོ་ཡིན། །ཅེས་གསུངས། དེ་ཉིད་འགགས་པ་མེད་པའི་བྱིན་རླབས་ལས། སྣོད་བཅུད་ཐམས་

ཅད་ཕུང་པོ་ལྔར་འདུས་པ་ནི། རིགས་ལྔ་རྡོ་རྗེ་དབྱིངས་ཀྱི་དཀྱིལ་འཁོར་ལྐོག་གྱུར་དུ་འདོད་སྟེ། སངས་རྒྱས་ཐོབ་པའི་རྒྱུད་ལས། ཁམས་གསུམ་མ་
ལུས་འདི་དག་ཀུན། །དཀྱིལ་འཁོར་ཆེན་པོའི་ངོ་བོར་གནས། །ཅེས་གསུངས། དེ་ཉིད་ལྟ་སྒོམ་སྤྱོད་གསུམ་གྱིས་ཉམས་སུ་བླང་བ། རིགས་ལྔ་
རྡོ་རྗེ་དབྱིངས་ཀྱི་དཀྱིལ་འཁོར་མངོན་དུ་གྱུར་པའི་ཐབས་སམ་ཀུན་རྫོབ། ཐབས་ཤེས་སམ། བདེན་གཉིས་དབྱེར་མེད་པ་ནི་ཡོ་གའི་ལྟ་བ་སྟེ། ལ་
ཤན་ལས། ཆོས་སྐུ་སྣང་བའི་བྱིན་བརླབ་ལས། །རྡོར་སོགས་རིགས་ལྔའི་དཀྱིལ་འཁོར་དུ། །སངས་མ་རྒྱས་པ་མེད་པའོ། །ཅེས་གསུངས། 
དེ་ལྟར་ཡོ་གའི་ལྟ་བ་དེ་ཡང་། དབྱིངས་ཡེ་ཤེས་དབྱེར་མེད་ཡེ་ནས་ཡིན་པར་རྟོག་པས། འོག་མའི་དག་མ་དག་གཉིས་འཛིན་ལས་འཕགས་
ཀྱང་༑ གདོད་མའི་མངོན་ལྐོག་མེད་པའི་གཞི་ལྷུན་གྲུབ་མཉམ་པ་ཉིད་ཀྱིས་དོན་མ་རྟོགས་པས་གོང་མ་ལས་དམན་པའོ། །བཞི་པ་རྣལ་

༄༅། །འབྱོར་བླ་ན་མེད་པ་ནི། གྲུབ་མཐའ་ཐམས་ཅད་ལས་ཁྱད་པར་འཕགས་ཏེ། རི་བོ་རྩེག་པའི་རྒྱུད་ལས། འབྲས་བུ་ཐེག་པ་
བླ་མེད་ཀྱིས། །རྒྱང་འཕེན་མུ་སྟེག་མཁའ་འགྲོ་དང་། །སྔགས་ཀྱིས་བསྟན་བཅོས་མཚན་ཉིད་ལས། །བླ་མར་གྱུར་པའི་ཐེག་པའོ། །ཅེས་གསུངས་
པས༑ སྔགས་ཕྱི་པ་གསུམ་ལས་ཀྱང་ཁྱད་པར་འཕགས་ཏེ། ལམ་རིམ་ལས། རྣམ་པར་བྱང་དང་སྡུག་བསྔལ་དག །ཀུན་རྫོབ་དུ་ཡང་དབྱེར་
མེད་པས། །ལྟ་བ་མཐོ་དམན་དེ་ཙམ་མོ། །ཅེས་གསུངས་པས། གསང་སྔགས་བླ་ན་མེད་པའི་ལྟ་བ་ནི། གདོད་མ་ནས་ཆོས་ཐམས་ཅད་རང་ས་
ནས་ངོ་བོ་རང་གྲོལ། མཐའ་རང་བྲལ། སྒྲོག་རང་གྲོལ། རྩལ་རང་རྫོགས། སངས་ཡེ་རྒྱས། བྱང་ཡེ་ཆུབ། གྲུབ་པ་ཡེ་ཐོབ། ཕུན་སུམ་ཡེ་
ཚོགས་ཆེན་པོ་ཡིན་པ་དེ་རང་ངོ་ཤེས་ན། གང་གིས་བློས་བཅོས་རྒྱུ། སྐྱོན་འཕྲི་རྒྱུ། ཡོན་ཏན་བསྣན་རྒྱུ། བོག་འདོན་རྒྱུ་གང་ཡང་མེད་པར་གདོད་མ་

ནས་ལྷུན་གྲུབ་ཀྱིས་སངས་རྒྱས་རྒྱུ་རྐྱེན་དང་བྲལ་བས་ཁྱད་པར་འཕགས་སོ། །རྩ་རྒྱུད་གསང་བའི་སྙིང་པོ་ལས། ཐམས་ཅད་མ་ལུས་ཆོས་སོ་ཅོག །
སངས་རྒྱས་ཉིད་ལས་གཞན་མ་ཡིན། །ཅེས་པ་དང་། ངེས་དོན་འདུས་པའི་རྒྱུད་ལས། མ་རིག་རྟོག་པའི་མཚན་མ་ལས། །ཡེ་ཤེས་ཆོས་སྐུའི་རྩིས་
ཐེབ་ན། །ཁམས་གསུམ་འཁོར་བའི་མིང་མེད་ཕྱིར། །གདོད་ནས་མ་སྤང་ཡེ་སངས་རྒྱས། །རྩོལ་བ་མེད་པར་ཡེ་ནས་གྲུབ། །ཅེས་པ་དང་། དུས་
ཀྱི་འཁོར་ལོ་རྩ་བའི་རྒྱུད་ལས། སེམས་ཅན་སེམས་ཉིད་འོད་གསལ་ཞིང་། །གདོད་ནས་སྐྱེ་འགགས་གནས་བྲལ་བ། །ཐོག་མ་མེད་པའི་སྔོན་
རོལ་ནས། །དང་པོ་མཆོག་གི་སངས་རྒྱས་ཡིན། །ཅེས་པ་དང་། མཚན་བརྗོད་ལས། དུས་གསུམ་མེད་པའི་སྔོན་རོལ་ནས། མྱུ་ངན་
འདས་པ་ང་རང་སྔ། །ང་ནི་རང་བྱུང་བཅོམ་ལྡན་འདས། །སངས་རྒྱས་ཐོག་མེད་ཐ་མ་མེད། །དང་པོའི་སངས་རྒྱས་རྒྱུ་མེད་པ། །ཡེ་ཤེས་

༄༅། །མིག་གཅིག་དྲི་མ་མེད། །ཡེ་ཤེས་ལུས་ཅན་དེ་བཞིན་གཤེགས། །ཅེས་པ་དང། མདོ་སྡེ་ལས། སངས་རྒྱས་སེམས་
ཅན་ལ་སོགས་པ། །ཐམས་ཅད་མ་ལུས་ལུས་པ་མེད། །རང་རིག་མ་རིག་རྟོག་པ་ཉིད། །ཀུན་ཀྱང་རང་བྱུང་ཡེ་ཤེས་ཉིད། །ཅེས་པ་དང་། འབུམ་
ལས༑ གཟུགས་ཉིད་དེ་བཞིན་གཤེགས་པ་ཉིད་དོ། །དེ་བཞིན་གཤེགས་པ་ཉིད་ཀྱང་གཟུགས་སོ། །ཞེས་གཟུགས་ནས་རྣམ་མཁྱེན་གྱིས་བར་དུ་དེ་
ལྟར་གསུངས་སོ། །གཞན་ཡང་གང་དུ་གཏན་ཚིག་ཀྱིས་གཏན་ལ་དབབ་པའི་སྐབས་སུ་བཤད་པ་ཉིད་དོ། །དེ་ལྟར་གྲུབ་མཐའི་ཁྱད་པར་མ་འབྱེད་ན་
ནོར་ས་ཆེན་པོ་ཡོད་པས། ལེགས་པར་འབྱེད་པ་གལ་ཆེ། དེ་དག་འབྱེད་དགོས་པའི་རྒྱུ་མཚན་ཞིབ་པར་འོག་ནས་བཤད་དོ། །དེས་ལྟ་བ་སོང་། 
ད་གཉིས་པ་སྒོམ་པ་ལ་གསུམ་སྟེ། སྒོམ་དགོས་པའི་གཏན་ཚིགས་ཕན་ཡོན་དང་། མ་སྒོམ་པའི་ཉེས་དམིགས་དང་། སྒོམ་པ་རང་གིས་ངོ་བོའོ། །

དང་པོ་ནི་སྤྱིར་བླན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པ་ལ་ལྟ་བ་རྣམ་དག་རྟོག་དགོས། དེས་རྟོག་པ་རྟོགས་པར་བྱེད་པའི་ཐབས་ལ་སྒོམ་
དགོས༑ རྟོགས་པ་གོམ་པ་མཐར་ཕྱིན་པར་བྱེད་པ་ལ་ཡང་སྒོམ་དགོས་ཏེ། མདོ་ལས། ཆོས་ནི་ཡོངས་སུ་མ་བསྒོམ་ན། །ཆོས་ཉིད་མཐོང་
བར་མི་ནུས་ཏེ། །ཆུ་ནི་མཐོང་དང་ཐོས་པ་ཡི། །མ་ཐུང་སྒོམ་པ་ཅི་ལྟར་སེལ། །ཅེས་དང་། ཕལ་པོ་ཆེ་ལས། དཔེར་ན་བུ་རམ་མངར་བའི་རོ། །
བརྗོད་པའི་མྱོང་བ་མ་ཡིན་ཏེ། །ཟོས་པས་རོ་ནི་མྱོང་བར་འགྱུར། །དེ་བཞིན་སྟོང་པ་ཉིད་ཀྱིས་རོ། །བརྗོད་པས་མྱོང་བ་མ་ཡིན་ཏེ། །སྒོམ་པས་རོ་ནི་
མྱོང་བར་འགྱུར། །ཅེས་དང་། ལང་ཀར་གཤེགས་པ་ལས། བློ་གྲོས་ཆེན་པོ་འདི་ལྟ་སྟེ། དཔེར་ན་སྨིགས་རྒྱུས་ནི་རི་དྭགས་བསླུ་བར་བྱེད་དེ། 
ཆུའི་དངོས་པོར་ཞེན་པའོ། །དེ་བཞིན་དུ་མདོ་སྡེ་བསྟན་པའི་ཆོས་ཐམས་ཅད་ཀྱང་། རང་གིས་རྣམ་པར་དག་པ་མགུ་བར་བྱས་པ་ཡིན་གྱིས། འཕགས་

༄༅། །པའི་ཡེ་ཤེས་རྣམ་པར་བཀོད་པའི་གཏམ་ནི་མ་ཡིན་ནོ། །དེ་བས་ན་དོན་དམ་པ་ནི། སོ་སོ་རང་གི་རིག་པའི་ཡེ་ཤེས་ཀྱིས་རྟོགས་པར་
ཡིན་གྱིས་ཚིག་རྣམ་པར་དག་པ་བློའི་སྤྱོད་ཡུལ་མ་ཡིན་ནོ། །དེ་བས་ན་རྣམ་པར་རྟོག་པ་དང་བྲལ་བར་བྱའོ། །ཅེས་དང་། དོན་ལ་བརྩོན་པར་བྱའོ། །
ཅེས་དང་། དོན་ལ་བརྩོན་པར་བྱའོ། །དོན་ནི་རབ་ཏུ་བདེན་ཏེ། མྱ་ངན་ལས་འདས་པའི་རྒྱུའོ། །སྒྲ་ནི་རྣམ་པར་དག་པ་དང་འབྲེལ་པ་སྟེ། འཁོར་
བ་མཐོང་བ་བྱེད་པའོ། །ཅེས་དང་། དེས་ན་ས་ཆེན་གྱིས་མདོ་ལས། རྣལ་འབྱོར་སློབ་པར་འདོད་པས་ཉམས་སུ་ལེན་པ་ཆུད་གསན་པར་མི་རུང་ངོ་།།
གདག་པའི་ཐ་སྙད་ཇི་སྙེད་གཅིག་ཤེས་ཀྱང་། ཚིག་གཅིག་གིས་དོན་བསྒྲུབ་པ་དང་མི་བསྔོའོ། །མདོ་སྡེ་བཅུ་གཉིས་ཤེས་ཀྱང་། ནོར་བ་དང་མ་
ནོར་བ་མི་རྟོགས་ཏེ། བསླབ་པའི་ལམ་དུ་གནས་པར་འགྱུར་རོ། །ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གིས་ལམ་ཡོད་པ་འདི་དག་ཀུན་མ་གོ་བ་ནོར་པ་

ཡིན་ཏེ། དེ་ལས་མ་རྟོགས་པའི་ལམ་གཅིག་པ་འགའ་ཞིག་ནི་ཡང་དག་པའི་ལམ་མོ། །གང་ཟག་གི་བསྒྲུབ་པར་འདོད་པ་དེས། ཐོག་མར་
གཅིག་བསྒྲུབ་པར་བྱའོ། །གཅིག་བསྒྲུབ་པ་དེས་ཆོས་སོ་ཅོག་གིས་རྟེན་བཙུག་པ་ཡིན་ནོ། །ཅེས་དང་། ཏིང་ངེ་འཛིན་རྒྱལ་པོའི་མདོ་ལས། 
ཁམས་གསུམ་གྱི་སེམས་ཅན་ཐམས་ཅད་དགེ་བ་བཅུའི་ལས་ཀྱི་ལམ་ལ་བཀོད་པ་བས། ཆོས་བདག་མེད་པ་ལ་མོས་པ་བྱས་ནས། དགོན་པའི་
ཕྱོགས་སུ་གོམས་པ་བདུན་བོར་བས་བསོད་ནམས་ཆེའོ། །ཅེས་དང་། གཙུག་གཏོར་གྱིས་མདོ། རྡུལ་སྙེད་ཀྱིས་བསྐལ་བར་དམ་པའི་ཆོས་ཀྱི་
མདོ་སྡེ་བྲིས་ཤིང་ཀློག་པ་དང་། ཁ་ཏོན་བྱེད་པ་བས། ཉིན་གཅིག་གམ། མཚན་གཅིག་ལ་ཟག་པ་མེད་པའི་ཤེས་རབ་སྒོམ་ན་བསོད་ནམས་
དཔག་ཏུ་མེད་དོ། །ཅེས་དང་། ཐར་པ་ཆེན་པོ་ཕྱོགས་སུ་རྒྱས་པའི་མདོ་ལས། ཁམས་གསུམ་གང་བའི་སེམས་ཅན་ལ། སྲོག་གི་སྦྱིན་

༄༅། །བྱིན་པ་བས། བསམ་གཏན་སྒོམ་པས་ཡོན་ཏན་ཆེ། ཅེས་དང་། ཤེས་རབ་ཀྱི་ཕ་རོལ་དུ་ཕྱིན་པའི་མདོ་ལས། 
སྟོང་གསུམ་གྱིས་སྟོང་ཆེན་པོའི་འཇིག་རྟེན་གྱིས་ཁམས་ན་སེམས་ཅན་ཇི་སྙེད་ཡོད་པ་དེ་དག་ཐམས་ཅད། སྦྱིན་པས་རབ་ཏུ་ཚིམ་པར་བྱས་པ་དང་། 
ཚུལ་ཁྲིམས་ལ་རབ་ཏུ་བཀོད་པ་དང་། །ཏིང་ངེ་འཛིན་ལ་བཀོད་པ་དང་། རྣམ་པར་གྲོལ་བ་ལ་བཀོད་པ་དང་། རྣམ་པར་གྲོལ་བའི་ཡེ་ཤེས་མཐོང་
བ་ལ་བཀོད་པ་དང་། རྒྱུན་དུ་ཞུག་པ་དང་། ལན་གཅིག་ཕྱིར་འོང་བ་དང་། ཕྱིར་མི་འོང་བ་དང་། དགྲ་བཅོམ་པ་དང་། རང་བྱང་ཆུབ་ལ་བཀོད་
པ་ནི་མ་ཡིན་ཏེ། ཆུང་ངུ་ན་ཤེས་རབ་ཀྱི་ཕ་རོལ་དུ་ཕྱིན་པའི་དོན་ཟབ་མོ་འདི། སེ་གོལ་ཏོག་པ་ཙམ་དུ་སྒོམ་ན། དེ་བས་བསོད་ནམས་ཆེས་མང་དུ་
འཕེལ་ལོ། །དེ་ཅིའི་ཕྱིར་ཞེ་ན། དེ་དག་ཐམས་ཅད་འདི་བྱུང་ཤིང་། འདི་ལས་རྣམས་པ་ཐམས་ཅད་མཁྱེན་པ་ཉིད་བྱུང་བའི་ཕྱིར་རོ། །ཅེས་

ཡེ་ཤེས་ནམ་མཁའ་དང་མཉམ་པའི་རྒྱུད་ལས། འབྲལ་མེད་རྒྱུན་གྱིས་ཏིང་ངེ་འཛིན་གྱིས། །འབྲས་བུ་དུས་འདིར་མངོན་སངས་རྒྱས། །
ཅེས་དང་། བང་མཛོད་ལས། ཅི་ཙམ་ཟབ་པའི་ཚིག་བརྗོད་ཀྱང་། །དོན་དང་མཐུན་པར་དེ་མི་འགྱུར། །སྒོམ་པས་ཆོས་ཉིད་དོན་དང་ལྡན། །ཚིག་
ཏུ་བརྗོད་ནས་བཤད་པ་ནི། །བུ་རམ་ལོ་རྒྱུས་བཤད་པ་འདྲ། །སྒོམ་པའི་གདམ་ངག་ཕོག་པ་ནི། །བུ་རམ་ལག་ཏུ་གཏད་པ་འདྲ། །དོན་ཉིད་ཉམས་སུ་
བླང་བ་ནི། །བུ་རམ་ཁར་བཅུག་རོ་མྱོང་འདྲ། །ཅེས་དང་། སློབ་དཔོན་པདྨས། སེམས་ཅན་ཀུན་ལ་ལུས་སྦྱིན་དང་། །སེམས་ཅན་ཀུན་གྱི་སྲོག་
བཏོན་དང་། །རིན་ཆེན་ཕུང་པོ་སྦྱིན་པ་དང་། །སྟོང་གསུམ་མཆོད་རྟེན་བཀང་བྱས་པས། །སྐད་ཅིག་སྒོམ་པའི་འབུམ་ཆར་མིན། །ཅེས་གསུངས། 
གཉིས་པ་མ་སྒོམ་པའི་ཉེས་དམིག་ནི། ཏིང་འཛིན་མ་སྒོམ་ན། ལྟ་བ་མི་རྟོགས། སྔར་རྟགས་ཀྱང་ཡལ་ནས་འགྲོ། ལྟ་སྒོམ་མེད་ན་ཐོས་

༄༅། །བསམ་ལ་སོགས་འདུས་བྱས་ཀྱིས་ཆོས་ཅི་བྱས་ཀྱང་དངོས་འཛིན་མཚན་མ་ལས་མ་འདས་པས་སངས་རྒྱས་ཐོབ་མི་ནུས་ཏེ། ཤེར་
ཕྱིན་གྱི་མདོ་ལས། བྱང་ཆུབ་ནི་བརྟག་དཀའ་བ། ཁོང་དུ་ཆུད་པར་དཀའ་ཤིང་། བརྟག་ཏུ་མེད་པ། རྟོག་གེའི་སྤྱོད་ཡུལ་མ་ཡིན་ནོ། །ཅེས་དང་། 
སྡོང་པོ་རྒྱན་གྱིས་མདོ་ལས། དཔེར་ན་མི་དབུལ་པོ་ཞིག །ཉིན་མཚན་དུ་གཞན་གྱི་ནོར་མང་པོ་བསྒྲང་ཀྱང་། ནམ་ཞིག་རང་ལ་གཅིག་ཀྱང་མི་དབང་བ་
ལྟར༑ ཆོས་མང་དུ་ཐོས་ཀྱང་། ཉམས་སུ་མི་ལེན་ཅིང་མི་སྒོམ་པ་ནི་དེ་དང་འདྲའོ། །སྡོང་པོ་བཀོད་པའི་མདོ་ལས། ཡང་དག་སངས་རྒྱས་བསྟན་
པ་ནི། །ཐོས་པ་ཙམ་གྱི་མི་འགྲུབ་པས། །དཔེར་ན་ལ་ལ་ཆུ་ཀླུང་གིས། །སྟོབས་མེད་ནན་གྱི་ཁྱེར་བ་བཞིན། །ཅེས་དང་། ཐར་པ་ཆེན་པོ་ཕྱོགས་
སུ་རྒྱས་པའི་མདོ་ལས། གང་གི་སྒོམ་ལ་བསྐུར་པ་དང་། དག་འདུན་བསམ་གཏན་ཐུགས་བསྐྲུག་ན། སེམས་ཅན་ཐམས་ཅད་བསད་དང་འདྲ། །

ཅེས་དང་། ནམ་མཁའ་ཀློང་ཡང་ལས། ཉམས་སུ་མ་བླང་ཁ་ཚིག་གིས། །ཆག་སྡོང་ཟིལ་གྱི་མི་ནོན་པས། །སྐྱེ་བོ་ཐ་མལ་པ་རུ་གོལ། །ཅེས་ 
དང་༑ བང་མཛོད་ལས། ཏིང་ངེ་འཛིན་ཚད་དང་མི་ལྡན་ཞིང་། །བླ་མའི་གདམ་ངག་མེད་པ་ནི། །ཐོས་པ་མང་པོ་བློ་སྦྱང་ཀྱང་། །རྨུས་ལོང་ལག་ཏུ་
གསེར་ཕྱིན་འདྲ། །ཅེས་དང་། ངེས་དོན་འདུས་པ་ལས། དྲང་དོན་ཆོས་ཀྱི་སངས་མི་རྒྱས། །ཨཱ་སྨྲས་ཏའི་འབྲས་བུ་སྨིན་མི་སྲིད། །མ་རྟོག་ཆོས་
ཀུན་ཅི་བྱས་ཀྱང་། །རྣམ་པར་གྲོལ་བར་མི་འགྱུར་རོ། །ཅེས་དང་། གཅེར་སྒོམ་གྱིས། སྟོང་ཉིད་རྟོགས་པའི་ལྟ་བའི་མིག་མེད་ན། ལམ་གཞན་
དག་གིས་བྱང་ཆུབ་ཐོབ་མི་འགྱུར། །དཔེར་ན་དམུས་ལོང་གྲོགས་མེད་ལམ་ཞུགས་པས། །འདོད་པར་མི་ཕྱིན་སྡུག་བསྔལ་ཉིད་དང་མཚུངས། །སྟོང་ཉིད་
རྟོགས་པའི་ལྟ་བ་མིག་ཡོད་ན། །བདེ་ཆེན་མཆོག་གིས་བྱང་ཆུབ་རྙེད་མི་དཀའ། །ལམ་གཞན་དག་ཀྱང་བྱང་ཆུབ་མཆོག་གིས་ལམ། མིག་ལྡན་གྲོགས་

༄༅། །ཡོད་ལོང་བས་དོན་འགྲུབ་ལྟར། །ཅེས་དང་། ཏེ་ལོ་པས། བློ་ཡིས་ཆོས་ཀྱི་བློ་འདས་དོན་མི་རྟོགས། །བྱས་པའི་ཆོས་ཀྱི་བྱར་
མེད་སངས་མི་རྒྱས། །བློ་འདས་བྱར་མེད་དོན་དེ་རྟོག་འདོད་ན། །རྣམ་རྟོགས་རྩད་ཆོད་རིག་པ་གཅེར་བུར་ཕུད། །ཅེས་དང་། རྗེ་དམ་པ་བདེ་གཤེགས་པས། 
ཐབས་ལ་མཁས་པས་མ་ཟིན་ན། །ལམ་གྱི་དགེ་སྤྱད་སྟོས་བཅས་ཀྱང་། །མཐོ་རིས་ལྷ་དང་མི་རུ་སྐྱེ། །སྐྱེ་ཤི་མེད་པའི་ས་མི་ཐོབ། །ཅེས་དང་། སློབ་
དཔོན་པདྨས། གལ་ཏེ་བསམ་གཏན་མེད་པ་ན། །རྒྱ་མཚོ་གཏིང་གིས་ཕ་བོང་ལྟར། །དཔག་ཏུ་མེད་པའི་མདོ་བཤད་ཀྱང་། །དོན་མེད་པ་རུ་ཐོན་མི་
འགྱུར༑ །ཅེས་དང་། རྩེ་གཅིག་སྒོམ་པས་དགྲོལ་བར་འགྱུར་ཡིན་གྱིས། །ཚིག་ཙམ་བརྗོད་པས་ཐར་པ་ག་ལ་ཐོབ། །དྲོད་ཆེན་མི་འཕེལ་ལོ་ཐོག་མི་སྐྱེ་
ལྟར༑ །ཚིག་གི་ཆུ་དཀོན་ཐ་སྐམ་ལྟ་བ་ལ། །སྐུ་དང་ཡེ་ཤེས་འབྲས་བུ་ག་ལ་འབྱུང་། །ཅེས་གསུངས་སོ། །གདམ་ངག་ཐོབ་པ་མ་སྒོམ་པའོ། །ལྟ་བ་

རྟོགས་ནས་མ་སྒོམ་པའི་ཉེས་དམིག་ནི། དམྱལ་བ་ཡང་མནར་མེད་པར་འགྲོ་བར་གསུངས་ཏེ། སྡུད་པ་ལས། སྔོན་ཆད་སངས་རྒྱས་བྱེ་བ་ཁྲག་ཁྲིག་བཀུར་
བྱས་ཀྱང་། །རྒྱལ་བའི་ཤེས་རབ་ཕ་རོལ་ཕྱིན་ལ་མ་དད་ནས། །ཐོས་ནས་བློ་ཆུང་དེ་ཡི་འདི་ནི་སྤང་བྱེད་དོ། །སྤངས་ནས་སྐྱབས་མེད་གྱུར་པ་དེ་ནི་མནར་
མེད་འགྲོ། །ཅེས་དང་། ཡེ་ཤེས་གཏིང་རྫོགས་ལས། མན་ངག་ཟབ་མོ་ལྟ་བའི་སྒོར་ཞུགས་ནས། །ཡང་དག་ཆོས་ཉིད་དོན་ལ་མི་འདུན་པར། །མི་
ཆོས་ཟང་ཟིང་ལུས་ངག་ལས་བྱེད་པ། །རི་བོས་སྲོག་ཆགས་ཆུང་ངུ་མནན་པ་བཞིན། མི་ཤེས་རང་གི་ང་རྒྱལ་ཆོས་བྱེད་དེ། །ནམ་ཡང་སངས་རྒྱས་
ཐར་པ་ཐོབ་མི་སྲིད། །ལྟ་བ་ཉམས་པའི་ཉེས་སྐྱོན་ཆེན་པོ་ནི། །ཐར་མེད་རྡོ་རྗེའི་དམྱལ་བ་ཆེན་པོར་ལྟུང་། །སློབ་དཔོན་པདྨས། གདམས་པ་ཐོབ་
ནས་མ་སྒོམ་ན། །བདུད་ཀྱི་བསླུ་བ་ཡིན། ངན་སོང་དུ་འགྲོ། ཅེས་གསུངས་སོ། །གསུམ་པ་བསྒོམ་པ་རང་གིས་ངོ་བོ་ལ་གཉིས་ཏེ། ཐུན་མོང་གི་

༄༅། །སྒོམ་པ་དང་། ཁྱད་པར་གྱིས་སྒོམ་པའོ། དང་པོ་ནི། གོལ་ས་གཅོད་པའི་ཕྱིར། ཐེག་པ་འོག་མའི་བསྒོམ་རིམ་རྣམ་ཀྱང་
མདོ་ཙམ་རེ་བསྟན་པའོ། །དེ་ལ་དགུ་ཡོད་པའི་དང་པོ་མ་རྟོགས་འགྲོ་དྲུག་སེམས་ཅན་ནི། ཆགས་སྡང་རྨོང་གསུམ་གྱི་རྟོག་པ་རང་ཁ་མ་ཡིན་ཏེ། གསང་
སྙིང་ལས། གཟུང་འཛིན་སྤྲོས་ལ་ཆོལ་བ་ཡིས། །རྣམ་རྟོག་ཞགས་པས་སོ་སོར་འཛིན། །ཅེས་གསུངས་སོ། །གཉིས་པ་ལོག་རྟོགས་མུ་སྟེག་པ་ནི། 
ཡོད་པ་དང་མེད་པའི་མཚན་མ་ཕྱོགས་རེ་ལ་མངོན་པར་ཞེན་ནས་སྒོམ་པ་སྟེ། རྩལ་ཆེན་སྤྲུག་པ་ལས། ང་དང་བདག་ཏུ་འཛིན་པས་མུ་སྟེག་འཁྲུལ་པའི་
ལམ༑ །ཅེས་གསུངས། གསུམ་པ་ནང་པ་སངས་རྒྱས་པའི་ཉན་ཐོས་ཀྱིས་བསྒོམ་པ་ནི། རབ་རིག་པ་སྐད་ཅིག་རང་གསལ་བསྒོམ། འབྲིང་
དབུག་འབྱུང་རྔུབ་ལ་ཤེས་པ་གཏད། ཐ་མ་ཀིང་རུས་ལ་སོགས་མི་སྡུག་པའི་གཟུགས་བསྒོམ་པའོ། །བཞི་པ་རང་རྒྱལ་གྱི་བསྒོམ་པ་ནི། རྟེན་འབྲེལ་

བཅུ་གཉིས་ལུགས་བཟློག་ནས་རིག་པ་སྐད་ཅིག་རང་གསལ་སྒོམ་པའོ། །ལྔ་པ་སེམས་ཙམ་གྱི་སྒོམ་པ་ནི། མཉམ་བཞག་ལ་སེམས་མྱོང་བ་གཉིས་མེད་
རང་རིག་རང་གསལ་གྱི་ཡེ་ཤེས་བསྒོམ། རྗེས་ཤེས་ལ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་པའོ། །དྲུག་པ་དབུ་མའི་བསྒོམ་པ་ནི། མཉམ་བཞག་
ལ་དོན་དམ་བྱང་ཆུབ་ཀྱི་སེམས་སྟོང་ཉིད་སྤྲོས་བྲལ་ཀྱིས་ཏིང་ངེ་འཛིན་བསྒོམ། རྗེས་ཤེས་ལ་ཀུན་རྫོབ་བྱང་ཆུབ་ཀྱི་སེམས་བྱམས་སྙིང་རྗེ་བསྒོམ་ཏེ། བྱང་
ཆུབ་སེམས་གཉིས་མཉམ་རྗེས་ཀྱིས་ཚུལ་དུ་ཟུང་འཇུག་ཏུ་ཉམས་སུ་བླང་ནས། ལམ་ལྔ་ས་བཅུ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་གྱིས་ལམ་
བསྒྲོད་པའོ། །དེ་ལ་ལམ་ལྔ་ནི། ཚོགས་ལམ། སྦྱོར་ལམ། མཐོངས་ལམ། བསྒོམ་ལམ། མཐར་ལམ་མོ། །དང་པོ་ཚོགས་ལམ་
ལ་བཞི་གསུམ་བཅུ་གཉིས་ཏེ། ཚོགས་ལམ་ཆུང་ངུ་ལ་དྲན་པ་ཉེ་བར་བཞག་པ་བཞི། འབྲིང་པོ་ལ་ཡང་དག་པར་སྤང་བ་བཞི། ཆེན་པོ་ལ་རྫུ་

༄༅། །འཕྲུལ་གྱིས་རྐང་པ་བཞིའོ། །དང་པོ་ཚོགས་ལམ་ཆུང་ངུ་དྲན་པ་ཉེ་བར་བཞག་པ་བཞི་ནི། ལུས་དྲན་པ་ཉེ་བར་བཞག་པ། ཚོར་
བ་དྲན་པ་ཉེ་བར་བཞག་པ། སེམས་དྲན་པ་ཉེ་བར་བཞག་པ། ཆོས་དྲན་པ་ཉེ་བར་བཞག་པའོ། །དེ་ཡང་བྱིས་པ་རྣམས་ཀྱི་ལུས་མི་གཙང་བ་ལ་གཙང་བར་
འཛིན༑ ཚོར་བ་སྡུག་བསྔལ་བ་ལ་བདེ་བར་འཛིན། སེམས་མི་རྟག་པ་ལ་རྟག་པར་འཛིན། ཆོས་ཐམས་ཅད་བདག་མེད་པ་ལ་ཡོད་པར་འཛིན་པའི་
གཉེན་པོར། ལུས་མི་གཙང་བ་ལ་དྲན་པ་ཉེ་བར་བཞག་ཅིང་བསྒོམ། དེ་བཞིན་དུ་ཚོར་སྡུལ་བ། སེམས་མི་རྟག་པ། ཆོས་ཐམས་ཅད་ལ་ཡོད་
པར་འཛིན་པ་ལ་བདག་མེད་པར་དྲན་པར་ཉེ་བར་བཞག་ཅིང་བསྒོམ་པའོ། །གཉིས་པ་ཚོགས་ལམ་འབྲིང་པོ་ལ། ཡང་དག་པར་སྤང་བ་བཞི། སྡིག་
པ་མ་སྐྱེས་པ་མི་བསྐྱེད། །སྐྱེས་པ་སྤང་། དགེ་བ་མ་སྐྱེས་པ་བསྐྱེད། །སྐྱེས་པ་གོང་ནས་གང་དུ་འཕེལ་བར་བྱེད་པའོ། །དེ་ཡང་སྡིག་པ་མ་སྐྱེས་

པ་མི་བསྐྱེད་པ་ལ་འདུན་པ་དྲག་པོ་བསྐྱེད། དགེ་སྦྱོར་ལ་བརྩོན་འགྲུས་བརྩམ། མི་སྐྱེ་བའི་སྨོན་ལམ་བཏབ། སེམས་རབ་ཏུ་འཛིན་པའོ། །དེ་ལ་
ཚོགས་ལམ་གྱིས་སྐབས་ཀྱི་སེམས་འཛིན་པ་ནི་དད་པ། སྙིང་རྗེ། ཞི་གནས་གསུམ་ཡིན། དེ་བཞིན་སྡིག་པ་སྐྱེས་པ་སྤང་བ་ལ་ཡང་འདུན་པ་དྲག་པོ་
བསྐྱེད༑ དགེ་སྦྱོར་ལ་བརྩོན་འགྲུས་བརྩམ། སྡིག་སྒྲིབ་དག་པའི་སྨོན་ལམ་བཏབ། སེམས་རབ་ཏུ་འཛིན་པའོ། །དགེ་བ་མ་སྐྱེས་པ་བསྐྱེད་པ་ལ་
ཡང་འདུན་པ་དྲག་པོ་བསྐྱེད། དགེ་སྦྱོར་ལ་བརྩོན་འགྲུས་བརྩམ། སྐྱེ་བའི་སྨོན་ལམ་བཏབ། སེམས་རབ་ཏུ་འཛིན་པའོ། །སྐྱེ་བ་གོང་ནས་གོང་དུ་འཕེལ་
བ་ལ་ཡང་འདུན་པ་དྲག་པོ་བསྐྱེད། དགེ་སྦྱོར་ལ་བརྩོན་འགྲུས་བརྩམ། གོང་ནས་གོང་དུ་འཕེལ་བའི་སྨོན་ལམ་བཏབ། སེམས་རབ་ཏུ་འཛིན་པའོ། །
གསུམ་པ་ཚོགས་ལམ་ཆེན་པོ་ལ་རྫུ་འཕྲུལ་གྱིས་རྐང་པ་བཞི་སྟེ། འདུན་པ་རྫུ་འཕྲུལ་གྱི་རྐང་པ། བརྩོན་འགྲུས་ཀྱི་རྫུ་འཕྲུལ། སྤྱོད་པ་རྫུ་འཕྲུལ་གྱི་རྐང་

༄༅། །པ༑ སེམས་རྫུ་འཕྲུལ་གྱི་རྐང་པའོ། །དེ་ལ་ཚོགས་ལམ་ཆེན་པོ་རྫུ་འཕྲུལ་གྱིས་རྐང་པ་བཞི་ཟེར་བ་ཡང་། སྤང་བ་བཞིའི་
འདུན་པ་ནར་སོན་ཏེ། མི་མཐུན་པའི་ཕྱོགས་སྤང་བའི་འདུ་བྱེད་ལྡན་པའི་ཏིང་ངེ་འཛིན་སྐྱེས་པ་དེ་ལ་འདུན་པ་རྫུ་འཕྲུལ་གྱིས་རྐང་པ་ཟེར། དེ་བཞིན་དུ་བརྩོན་
འགྲུས་ནར་སོན་ཏེ། ལེ་ལོ་ལ་སོགས་པའི་མི་མཐུན་པའི་ཕྱོགས་སྤང་བའི་བརྩོན་འགྲུས་དང་། སྨོན་ལམ་ནར་སོན་ཏེ་མི་མཐུན་པའི་ཕྱོགས་སྤང་བའི་སྤྱོད་པ་
དང་༑ སེམས་རབ་ཏུ་འཛིན་པ་ནར་སོན་ཏེ། མི་མཐུན་པའི་ཕྱོགས་སྤང་བའི་འདུ་བྱེད་དང་ལྡན་པའི་ཏིང་ངེ་འཛིན་སྐྱེས་པ་དེ་ལ་སེམས་རྫུ་འཕྲུལ་གྱི་རྐང་པ་
ཟེར་རོ། །དེ་ལྟར་ཚོགས་ལམ་གྱིས་ཆོས་བཅུ་གཉིས་ཀྱིས་ཉོན་མོངས་པ་འོག་ནོན་པའོ། །གཉིས་པ་སྦྱོར་ལམ་ལ་ངེས་འབྱེད་ཆ་བཞི་སྟེ། དྲོད། 
རྩེ་མོ། བཟོད་པ། ཆོས་མཆོག་གོ། །དེ་ཡང་འོག་མ་ཚོགས་ལམ་ནི། ཐེག་པ་གཙོ་ཆེ་བའི་ལྟ་བ་བློ་ཡུལ་དུ་གོ་ཡང་། བསྒོམ་པ་སྟོང་ཆ་མ་

མཐོང་བའི་ཞི་གནས་རྐྱང་པ་ཡིན། འདིར་སྣང་བ་སེམས་སུ་ཤེས་ཤིང་། སེམས་རང་བཞིན་གསལ་སྟོང་དབྱེར་མེད་ཀྱི་དོན་རྟོགས་ཏེ། སྟོང་ཉིད་ཀྱིས་
དྲོད་སྐྱེས་པས་དྲོད། དེས་ཉི་མའི་དྲོད་ལྟ་བུའོ། །དཔེར་ན་མཚོན་རྣོན་པོའི་རྩེ་མོས་གར་བརྒྱབ་ཆོད་པ་བཞིན་དུ། སྣང་རྟོགས་གང་ཤར་ཐམས་ཅད་
ཏིང་ངེ་འཛིན་དེའི་ངོ་བོར་ཆོད་པའི་རྩེ་མོ། གང་ཤར་ལ་མ་སྟོང་བ་གཅིག་ཀྱང་མེད་སྟེ། ཐམས་ཅད་སྟོང་པ་ལ་མི་སྐྲག་མི་བསྔགས་པ་ནི་བཟོད་པ། དེ་
ལ་བརྟེན་པ་ཐོབ་ནས་ཉིན་མཚན་ལ་སོགས་འཁོར་ཡུག་ཏུ་འགྲོ་བ་ནི། འཇིག་རྟེན་པའི་ཆོས་ཐམས་ཅད་ཀྱི་མཆོག་ཏུ་གྱུར་པ་ཆོས་མཆོག་གོ། །དེ་ཡང་
དྲོད་རྩེ་མོ་གཉིས་ལ་དབང་པོ་ལྔ་བཟོད་པ་ཆོས་མཆོག་གཉིས་ལ་སྟོབས་ལྔ་དང་བཅུའོ། །དེ་ལ་དབང་པོ་ལྔ་ནི། དད་པའི་དབང་པོ། བརྩོན་འགྲུས་
ཀྱིས་དབང་པོ། དྲན་པའི་དབང་པོ། ཏིང་ངེ་འཛིན་གྱིས་དབང་པོ། ཤེས་རབ་ཀྱིས་དབང་པོའོ། །སྟོབས་ལྔ་ནི། དད་པའི་སྟོབས། བརྩོན་

༄༅། །འགྲུབ་ཀྱི་སྟོབས། དྲན་པའི་སྟོབས། ཏིང་ངེ་འཛིན་གྱི་སྟོབས། ཤེས་རབ་ཀྱིས་སྟོབས། དེ་ཡང་དྲོད་རྩེ་གཉིས་ཀྱི་དུས་
སུ་དབང་པོ་ལྔ་ཚུལ་བཞིན་དུ་ཉམས་སུ་བླང་བས། དབང་པོ་ལྔ་ནར་སོན་ཏེ། མ་དད་པ། ལེ་ལོ། རྗེད་ངས། རྣམ་གཡེངས། ཤེས་རབ་འཆལ་
བའི་གཏི་མུགས་དང་མཐོང་ལམ་གྱིས་མི་མཐུན་ཕྱོགས་དེ་ལྔ་འཇོམ་ནུས་པའི་སྟོབས་སུ་གྱུར་པས། བཟོད་ཆོས་གཉིས་ཀྱི་དུས་སུ་སྟོབས་ལྔ་ཟེར་རོ། །དེ་
ཡང་མདོ་ལས། བཀའ་རྩལ་པ། བློ་གྲོས་རབ་བརྟེན། བྱང་ཆུབ་སེམས་དཔའི་ལམ་ནི་དབང་པོ་ལྔ་སྟེ། དད་པའི་དབང་པོ་དང་། བརྩོན་འགྲུས་
ཀྱི་དབང་པོ་དང་། དྲན་པའི་དབང་པོ་དང་། ཏིང་ངེ་འཛིན་གྱིས་དབང་པོ་དང་། ཤེས་རབ་ཀྱིས་དབང་པོའོ། །དེ་ལ་དད་པའི་དབང་པོ་ནི། འཁོར་བ་
ན་སྤྱོད་པའི་འཇིག་རྟེན་པའི་ལྟ་བ་ལ་མངོན་པར་དད་སྟེ། ལས་ཀྱི་རྣམ་པར་སྨིན་པས་འཇིགས་པས། སྡིག་པ་སྲོག་གིས་ཕྱིར་ཡང་མི་བྱེད་པ་དང་། 

བྱང་ཆུབ་སེམས་དཔའི་སྤྱོད་པ་ལ་འཇུག་པ་དང་། སྟོང་པ་ཉིད་དང་། མཚན་མ་མེད་པ་དང་། སྟོབས་དང་། མི་འཇིག་པ་ལ་སོགས་པའི་སངས་
རྒྱས་ཀྱི་ཆོས་ཐོས་ནས་ཐེ་ཚོམ་མེད་པར་དགའ་ཤིང་དད་པ་ནི། དད་པའི་དབང་པོའོ། བརྩོན་འགྲུས་ཀྱིས་དབང་པོ་ནི། ཆོས་གང་ལ་དད་པའི་བརྩོན་
འགྲུས་ཀྱི་བསྡུས་ཏེ། དེ་ནི་བརྩོན་འགྲུས་ཀྱིས་དབང་པོའོ། །དྲན་པའི་དབང་པོ་ནི། ཆོས་གང་བརྩོན་འགྲུས་ཀྱིས་བསྡུས་པ་དགེ །དྲན་པའི་དབང་
པོའི་ཆུད་མི་ཟ་བར་བྱེད་པ་དེ་ནི་དྲན་པའི་དབང་པོའོ། །ཏིང་ངེ་འཛིན་གྱིས་དབང་པོ་ནི། ཆོས་གང་དྲན་པའི་དབང་པོས་ཆུད་མི་ཟ་བར་བྱེད་པ་དེ་དག་ཏིང་
ངེ་འཛིན་གྱིས་དབང་པོས་རྩེ་གཅིག་ཏུ་གཡེང་བ་མེད་པར་བྱེད་པ་དེ་ནི། ཏིང་ངེ་འཛིན་གྱིས་དབང་པོའོ། །ཤེས་རབ་ཀྱིས་དབང་པོ་ནི། ཆོས་གང་ཏིང་ངེ་
འཛིན་གྱིས་རྩེ་གཅིག་ཏུ་བྱེད་པ་དེ་དག །ཤེས་རབ་ཀྱིས་དབང་པོས་བརྟག་པའི་ཆོས་ཐམས་ཅད་སྒྱུ་མ་ལྟ་བུར་ཡོངས་སུ་མ་གྲུབ་པ། ཤེས་པ་དེ་ནི་

༄༅། །ཤེས་རབ་ཀྱིས་དབང་པོའོ། །ཆོས་མཆོག་སྟོབས་ལྔ་ནི། དད་པའི་སྟོབས་ནི། དཀོན་མཆོག་ལ་དད་པ་དང་། ལས་རྒྱུ་
འབྲས་ལ་ཡིད་ཆེས་པས། བདེན་པ་བཞི་ལ་འདོད་པའོ། །བརྩོན་འགྲུས་ཀྱི་སྟོབས་ཀྱི་ངོ་བོ་ནི། དགེ་བའི་རྩ་བ་ལ་སྤྲོ་བའོ། །དྲན་པའི་སྟོབས་ཀྱི་
ངོ་བོ་ནི། ཐོས་པའི་དོན་མི་བརྗེད་པའོ། །ཏིང་ངེ་འཛིན་གྱིས་སྟོབས་ཀྱི་ངོ་བོ་ནི། དགེ་བའི་རྩ་བ་ལ་དམིགས་པ་རྩེ་གཅིག་པའོ། །ཤེས་རབ་ཀྱི་སྟོབས་
ཀྱི་ངོ་བོ་ནི་ཤེས་བྱ་ཡང་དག་པར་འབྱེད་པའོ། །ཅེས་གསུངས། དེ་ལྟར་སྦྱོར་ལམ་ཆོས་བཅུས་ཉོན་མོངས་པ་སུན་ཕྱུང་བའོ། །གསུམ་པ་མཐོང་ལམ་
ནི༑ བདག་མེད་གཉིས་ཀྱི་དོན་མངོན་སུམ་དུ་རྟོགས་པའི་ཤེས་རབ་བོ། །དེ་ཡང་འོག་མ་སྦྱོར་ལམ་ནི། སེམས་ཀྱི་རང་བཞིན་གསལ་སྟོང་ཕྱོགས་གཅིག་
ལ་མྱོང་ཞེན་ཉམས་ཀྱི་དྲི་མ་དང་བཅས་ཏེ་ཟག་བཅས་ཉམས་ཀྱི་ཆ་ཙམ་ཡིན། འདི་ནི་སེམས་ཀྱི་ངོ་བོ་སྟོང་ཉིད་སྤྲོས་པའི་མཐའ་ཐམས་ཅད་དང་བྲལ་བའི་

དོན་རྟོགས་ཏེ། དོན་དམ་པའི་ངོ་བོ་ཅི་བཞིན་པ་མཐོང་བས་མཐོང་ལམ་ཞེས་བྱའོ། །དཔེ་ཉི་མའི་སྙིང་པོ་མཐོང་བ་ལྟ་བུའོ། །དེ་ལ་བྱང་ཆུབ་ཀྱིས་ཡན་ལག་ 
བདུན་ཏེ། དྲན་པ་ཡང་དག་པ་བྱང་ཆུབ་ཀྱིས་ཡན་ལག །ཆོས་རབ་ཏུ་རྣམ་འབྱེད་བྱང་ཆུབ་ཀྱི་ཡན་ལག །བརྩོན་འགྲུས་ཡང་དག་བྱང་ཆུབ་ཀྱིས་ཡན་ལག །
དགའ་བ་ཡང་དག་བྱང་ཆུབ་ཀྱི་ཡན་ལག །ཤིན་ཏུ་སྦྱངས་པ་བྱང་ཆུབ་ཀྱིས་ཡན་ལག །ཏིང་ངེ་འཛིན་ཡང་དག་བྱང་ཆུབ་ཀྱིས་ཡན་ལག །བཏང་སྙམས་ཡང་
དག་བྱང་ཆུབ་ཀྱིས་ཡན་ལག་གོ། །དེ་ཡང་བཀའ་སྩལ་ལོ། །བློ་གྲོས་རབ་བརྟན། དང་པོ་དྲན་པ་ཡང་དག་བྱང་ཆུབ་ཀྱི་ཡན་ལག་ནི། དམིགས་པ་རྣམས་དོན་
རྟོགས་པ་མི་བརྗེད་པའོ། །ཆོས་རབ་ཏུ་རྣམ་འབྱེད་བྱང་ཆུབ་ཀྱི་ཡན་ལག་ནི། བདག་མེད་པ་མངོན་དུ་རྟོགས་པའི་ཤེས་རབ་བོ། །བརྩོན་འགྲུས་ཡང་དག་དགེ་བའི་རྩ་
བ་ལ་སྤྲོ་བའོ། །དགའ་བ་ཡང་དག་༴ །ཆོས་ཀྱི་སྣང་བ་འཕེལ་བས་ཡིད་རབ་ཏུ་དགའ་བའོ། །ཤིན་ཏུ་སྦྱངས་པ་ཡང་དག་བྱང་ཆུབ་ཀྱིས་༴ ལུས་སེམས་ལས་སུ་

༄༅། །རུང་བའོ། །ཏིང་ངེ་འཛིན་ཡང་དག་བྱང་ཆུབ་ཀྱི་༴ །དམིགས་པ་ལ་སེམས་རྩེ་གཅིག་པའོ། །བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི། རྣམ་པར་མི་རྟོག་པའོ། །བློ་
གྲོས་རབ་རྟེན། མཐོང་ལམ་བྱང་ཆུབ་ཀྱིས་ཡན་ལག་དེ་ལྟར་བལྟ་བར་བྱའོ། །ཅེས་གསུངས། དེ་ལྟར་མཐོང་ལམ་གྱི་ཆོས་བདུན་གྱིས་ཉོན་མོངས་པ་དྲུང་འབྱིན་པའོ། བཞི་པ་
སྒོམ་ལམ་ནི། མཐོང་ལམ་གྱིས་རྟོག་པའི་དོན་དེ་ཉིད་ཚུལ་བཞིན་དུ་བསྒོམ་སྟེ་གོམ་པ་མཐར་ཕྱིན་པར་བྱེད་པའོ། །མངོན་པ་ལས། དེ་ལ་སྐད་ཅིག་བཅུ་དྲུག་ནི། །མ་མཐོང་
མཐོང་ཕྱིར་མ་ཐོང་བའི་ལམ། མཐོང་བ་གོམ་ཕྱིར་བསྒོམ་པའི་ལམ། །ཅེས་གསུངས། དེ་ལ་འཕགས་པའི་ལམ་ཡན་ལག་བརྒྱད་ནི། ཡང་དག་པའི་ལྟ་བ་འཕགས་
པའི་ལམ་ཡན་ལག །ཡང་དག་པའི་རྟོག་པ་འཕགས་པའི་ལམ་ཡན་ལག །ཡང་དག་པའི་ངག་འཕགས་པའི་ལམ་ཡན་ལག །ཡང་དག་པའི་ལས་ཀྱི་མཐའ་འཕགས་པའི་ལམ་ཡན་ལག་
ཡང་དག་པའི་རྩོལ་བ་འཕགས་པའི་ལམ་ཡན་ལག །ཡང་དག་པའི་ཚོར་བ་འཕགས་པའི་ལམ་ཡན་ལག །ཡང་དག་པའི་དྲན་པ་འཕགས་པའི་ལམ་ཡན་ལག །ཡང་དག་པའི་ཏིང་ངེ་འཛིན་

འཕགས་པའི་ལམ་ཡན་ལག་གོ། །དེ་ཡང་བཀའ་སྩལ་པ། བློ་གྲོས་རབ་བརྟེན། དེ་ལ་ཆོས་ཉིད་མཉམ་པ་ཉིད་ལ་བདག་དང་། གང་ཟག་དང་། ཆོས་
དང་༑ སྲོག་དང་། སྟོང་པ་ཉིད་དུ་ཡང་ལྟ་བར་མི་བྱའོ། །དེ་ལ་ལྟ་བའི་དམིགས་པ་ཆུང་ངུ་ནས་མྱ་ངན་ལ་འདས་པའི་བར་དུ། གང་ཡང་རབ་འབྲིང་ཐ་
མར་གྱུར་བ་ཐམས་ཅད་དང་བྲལ་བ་ནི་ཡང་དག་པའི་ལྟ་བའོ། །དེ་ལ་གོང་གིས་རྟོགས་པ་སྤང་སྟེ། དེ་ཡང་ཞི་གནས་ཀྱིས་བསྡུས་པའི་ལྷག་མཐོང་ལ་མཁས་
པས་ཆོས་བཟང་ངན་དུ་རྟོགས། ཡོངས་སུ་རྟོགས། རྣམ་པར་རྟོགས་པ་སྤང་སྟེ། འདི་དག་ཅི་ཡང་མི་རྟོགས་པ་ནི། ཡང་དག་པའི་རྟོགས་པའོ། །དེ་
ལ་ཚིག་གང་གིས་བདག་གཞན་ལ་མི་གནོད་སྟེ། ཉོན་མོངས་པ་མི་བྱེད། ཆོས་ཐམས་ཅད་མཉམ་པ་ཉིད་དུ་ངེས་པར་རྟོགས་པ་ནི་ཡང་དག་པའི་ངག་གོ། །
དེ་ལ་ལས་གང་ཡང་མ་གྲུབ་ཅིང་། ཉོན་མོངས་པ་ཞི་ཞིང་མི་འཕེལ་བ་དང་། བྲལ་ཞིང་མི་སྐྱེ་བའི་ཕྱིར་དེ་དཀར་ནག་ལ་སོགས་པའི་ལས་མཐའ་ཐམས་

༄༅། །ཅད་བྲལ་བ་ནི་ཡང་དག་པའི་ལས་ཀྱི་མཐའོ། །དེ་ལ་ཟབ་ཅིང་འདུས་མ་བྱས་ཀྱི་ཆོས་བསྒྲུབ་པ་ལ་རྩོལ་བའི་ཕྱིར། ཡང་དག་པའི་
ནན་ཏན་མངོན་དུ་བྱེད་པ་ནི་ཡང་དག་པའི་རྩོལ་བའོ། །དེ་ལ་ཉོན་མོངས་པ་མི་གསོག་ཅིང་། འཚོ་བ་གང་གིས་བདག་གཞན་ལ་མི་གནོད་པར། བདག་གཞན་
ཆོས་ཀྱི་རྫོགས་པར་འགྱུར་བ་ནི་ཡང་དག་པའི་འཚོ་བའོ། །དེ་ལ་དྲན་པ་གང་གིས་ཉོན་མོངས་པ་ཐམས་ཅད་དང་། བདུད་དང་། སེམས་སེམས་བྱུང་གིས་
ཆོས༑ དགེ་མི་དགེ་ཐ་དག་གིས་སྐབས་མ་རྙེད་པ་ནི་ཡང་དག་པའི་དྲན་པའོ། །དེ་ལ་བདག་མཉམ་པ་ཉིད་པས་ཆོས་ཐམས་ཅད་མཉམ་པ་ཉིད། བདག་
རྣམ་པར་དག་པས་ཆོས་ཐམས་ཅད་རྣམ་པར་དག །བདག་སྟོང་པ་ཉིད་པས་ཆོས་ཐམས་ཅད་སྟོང་པ་ཉིད་ཡང་དག་པར་མཉམ་པར་འཇོག །ཡང་དག་པའི་
ཏིང་ངེ་འཛིན་གང་གིས་སེམས་སྐད་ཅིག་མ་དང་ལྡན་པའི་ཤེས་རབ་ཀྱིས། ཐམས་ཅད་མཁྱེན་པ་ཉིད་དང་། ཐམས་ཅད་མཁྱེན་པའི་ཡེ་ཤེས་ཀྱིས་མངོན་པར་

སངས་རྒྱས་པ་ནི་ཡང་དག་པའི་ཏིང་ངེ་འཛིན་ནོ། །བློ་གྲོས་རབ་བརྟེན། བྱང་ཆུབ་སེམས་དཔའི་སྒོམ་ལམ་འཕགས་པའི་ལམ་ཡན་ལག་བརྒྱད་དེ་ལྟར་ལྟ་བར་
བྱའོ༑ །ཅེས་གསུངས། ལྔ་པ་མཐར་ལམ་ཡང་དེར་འདུས་སོ། །ས་བཅུ་པ་ལ་གསུམ་སྟེ། སའི་རྟེན་དང་། སའི་རང་བཞིན་དང་། སའི་སྒྲ་དན་ནོ། །
དང་པོ་ལ་གཉིས་ཏེ། ལུས་ཀྱི་རྟེན་དང་། སེམས་ཀྱི་རྟེན་ནོ། །དང་པོ་ནི་འདོད་ལྷ་དྲུག་དང་། །གླིང་གསུམ་གྱི། སྐྱེས་པ་བུད་མེད་གང་རུང་གིས་ལུས་
ལ་བརྟེན་ནས་སྐྱེའོ། །གཉིས་པ་སེམས་ཀྱིས་རྟེན་ནི། བསམ་གཏན་གྱིས་སེམས་ལ་བརྟེན་ནས་སྐྱེའོ། །གཉིས་པ་སའི་རང་བཞིན་ལ་གསུམ་སྟེ། སའི་
ངོ་བོ་དང་། སའི་དབྱེ་བ་དང་། སའི་ཁྱད་ཆོས་སོ། །དང་པོ་སའི་ངོ་བོ་ནི། བདག་མེད་རྟོགས་པའི་བློའོ། །སྤྱིར་བདག་མེད་རྟོགས་པའི་བློ་དེ་འགྲོ་བ་ཐམས་
ཅད་ཀྱིས་རྟེན་ས་ཡིན་པས། ས་ཞེས་ཀྱང་བྱ། ཐར་པ་བྱང་ཆུབ་ཐོབ་པའི་ལམ་ཡིན་པས་ལམ་ཞེས་ཀྱང་བྱ། བདག་མེད་མངོན་སུམ་དུ་རྟོགས་པས་

༄༅། །མངོན་རྟོགས་ཞེས་ཀྱང་བྱའོ། །གཉིས་པ་སའི་དབྱེ་བ་ལ་བཅུ་སྟེ། ས་དང་པོ་རབ་ཏུ་དགའ་བ། གཉིས་པ་དྲི་མ་མེད་པ། 
གསུམ་པ་འོད་འབྱེད་པ། བཞི་པ་འོད་འཕྲོ་བ། ལྔ་པ་སྦྱངས་དཀའ་བ། དྲུག་པ་མངོན་དུ་གྱུར་པ། བདུན་པ་རིང་དུ་སོང་བ། བརྒྱད་པ་མི་གཡོ་བ། 
དགུ་པ་ལེགས་པའི་བློ་གྲོས། བཅུ་པ་ཆོས་ཀྱི་སྤྲིན་ནོ། །དེ་ཡང་གསེར་འོད་ལས། རིགས་ཀྱི་བུ་ཅིའི་ཕྱིར། ས་དང་པོ་རབ་ཏུ་དགའ་ཞེས་བྱ་ཞེས་ན། 
དེའི་ཐོག་མར་འཇིག་རྟེན་ལས་འདས་པའི་སེམས་སྔོན་མ་མཐོང་བ་དེ་མངོན་དུ་གྱུར་བའི། དོན་ཆེན་པོའི་བསམ་པ་ཕུན་སུམ་ཚོགས་པའི་ཕྱིར། རབ་ཏུ་དགའ་
བ་ཆེན་པོ་སྐྱེས་པས། ས་དང་པོ་རབ་ཏུ་དགའ་བ་ཞེས་བྱའོ། །ལྟུང་བ་ཕྲ་མོའི་དྲི་མ་དང་། ཚུལ་ཁྲིམས་ཀྱི་ཉེས་པ་ཐམས་ཅད་རྣམ་པར་དག་པའི་ཕྱིར། 
ས་གཉིས་པ་ནི་དྲི་མ་མེད་པ་ཞེས་བྱའོ། །ཚད་མེད་པའི་ཡེ་ཤེས་དང་། ཏིང་ངེ་འཛིན་གྱིས་འོད་སྣང་བ་དེ་བསྐྱེད་པར་མི་ནུས་ཤིང་། གང་གིས་ཀྱང་ཟིལ་

གྱིས་མི་ནོན་པ་དང་། ཐོས་པ་འཛིན་པའི་གཟུངས་ལ་གནས་པའི་ཕྱིར། ས་གསུམ་པ་ནི་འོད་བྱེད་པ་ཞེས་བྱའོ། །ཤེས་རབ་ཀྱིས་མེས་ཉོན་མོངས་པ་ཐམས་ 
ཅད་བསྲེག་ཅིང་། བྱང་ཆུབ་ཀྱི་ཕྱོགས་ཀྱི་ཆོས་སྒོམ་པའི་མེའི་འོད་འཕྲོ་བ་རྒྱ་ཆེར་གྱུར་པས། ས་བཞི་པ་ནི་འོད་འཕྲོ་བ་ཞེས་བྱའོ། །དེ་སྒོམ་པའི་ཐབས་དང་། 
མཆོག་གིས་ཡེ་ཤེས་ལ་དབང་བསྒྱུར་དཀའ་བ་དང་། མཐོང་བ་དང་བསྒོམས་པས་སྤང་བས་ཉོན་མོངས་པ་ཐུལ་བར་དཀའ་བ་ཐུལ་བའི་ཕྱིར། ས་ལྔ་པ་ནི་སྦྱང་
དཀའ་བ་ཞེས་བྱའོ། །འདུ་བྱེད་ཀྱིས་ཆོས་བར་ཆད་མེད་པར་མངོན་དུ་གྱུར་ཏེ། མཚན་མ་མེད་པ་ཡིད་ལ་བྱེད་པ་ཐམས་ཅད་མངོན་དུ་གྱུར་པས། ས་དྲུག་
པ་མངོན་དུ་གྱུར་པ་ཞེས་བྱའོ། །ཟག་པ་མེད་པའི་ཆོས་རྣམས་ལ། བར་ཆད་མེད་པར་མཚན་མ་མེད་པ་ཡིད་ལ་བྱེད་པས། རྣམ་པར་གྲོལ་བའི་ཏིང་ངེ་
འཛིན་ཡུན་རིང་དུ་བསྒོམས་པས། ས་དེ་རྣམ་པར་དག་ཅིང་ཐོག་པ་མེད་པའི་ཕྱིར། ས་བདུན་པ་རིང་དུ་སོང་བ་ཞེས་བྱའོ། །མཚན་མ་མེད་པ་ཡིད་ལ་

༄༅། །བྱེད་པས། བསྒོམ་པ་ལ་དབང་འབྱོར་ཏེ། ཉོན་མོངས་པ་རྣམས་ཀྱི་གཡོ་བར་མི་ནུས་པས་ན། ས་བརྒྱད་པ་མི་གཡོ་བ་ཞེས་
གསུངས་སོ། །རྣམ་པ་ཐམས་ཅད་དུ་ཆོས་སྟོན་པ་ལ་དབང་དུ་གྱུར་ནས། ཁ་ན་མ་ཐོ་བ་མེད་ཅིང་། བློ་གྲོས་ཤིན་ཏུ་ཡང་པས། ཐོག་པ་མེད་པ་ཐོབ་
པའི་ཕྱིར། ས་དགུ་པ་ལེགས་པའི་བློ་གྲོས་ཞེས་བྱའོ། །ཆོས་སྐུ་ནམ་མཁའ་ལྟ་བུ་ལ། ཡེ་ཤེས་ཆེན་པོའི་སྤྲིན་གྱིས་ཁྱབ་པར་འགེབ་པའི་ཕྱིར། ས་
བཅུ་ནི་ཆོས་ཀྱི་སྤྲིན་ཞེས་བྱའོ། །ཅེས་སོ། །གསུམ་པ་སའི་ཁྱད་ཆོས་ལ་བཞི་སྟེ། དང་པོ་ལུས་འཛིན་པའི་ཁྱད་པར། གཉིས་པ་རྟགས་ཀྱི་ཁྱད་
པར༑ གསུམ་པ་སྤངས་པའི་ཁྱད་པར། བཞི་པ་ཡོན་ཏན་གྱིས་ཁྱད་པར་རོ། །དང་པོ་ནི། ས་དང་པོ་ཐོབ་ནས་འཛམ་བུ་གླིང་པའི་བདག་པོར་སྐྱེས། 
གཉིས་པས་གླིང་བཞི་པའི། གསུམ་པས་སུམ་ཅུ་རྩ་གསུམ་མན་ཆད། བཞི་པས་མཐའ་བྲལ། ལྔ་པས་དགའ་ལྡན། དྲུག་པའི་འཕྲུལ་དགའ། 

བདུན་པས་གཞན་འཕྲུལ་དབང་བྱེད། བརྒྱད་པས་སྟོང་དང་པོ། དགུས་པས་སྟོང་གཉིས་པ། བཅུ་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་
གྱིས་ཁམས་ཚུན་ཆད་ཀྱི་བདག་པོ་ལྷའི་བུ་དབང་ཕྱུག་ཆེན་པོ་ར་སྐྱེའོ། །གཉིས་པ་རིགས་ཁྱད་པར་ནི། ས་དང་པོ་ཐོབ་པའི་རྟགས་སུ། རྨི་ལམ་དུ་
སྟོང་གསུམ་ཀྱི་སྟོང་ཆེན་པོའི་འཇིག་རྟེན་གྱིས་ཁམས་ཐམས་ཅད་ཀྱི་ས་འོག་ཏུ་རིན་པོ་ཆེའི་གཏེར་བྱེ་བ་ཁྲག་ཁྲིགས་བརྒྱ་སྟོང་གིས་གང་བ་མཐོང་། གཉིས་
པ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ལག་མཐིལ་ལྟར་མཉམ་པ་ལ་རིན་པོ་ཆེ་སྣ་ཚོགས་ཀྱི་སྤྲས་པ་མ་ཐོང་། གསུམ་པ་ལ། 
རང་གིས་གོ་ཆ་སྲ་བ་ཐམས་ཅད་ནི་གོན། མཚོན་རྣོན་པོ་ཐོག་ནས་ཕ་རོལ་གྱིས་རྒོལ་བ་ཐམས་ཅད་ལས་རྒྱལ་བ་མཐོང་། བཞི་པ་ལ། རང་ཉིད་འཁོར་ 
དང་ལྡན་པ་ལ། ཕྱོགས་བཞི་ནས་རླུང་གིས་དཀྱིལ་འཁོར་གྱིས་མེ་ཏོག་སྣ་ཚོགས་འཐོར་བ་མཐོང་། ལྔ་པ་ལ། བུད་མེད་གཟུགས་མཛེས་པ་མང་པོས་

༄༅། །མེ་ཏོག་ཙམ་པ་ཀའི་ཕྲེང་བ་མགོ་ལ་ཐོག་སྟེ་བསྐོར་བ་མཐོང་། དྲུག་པ་ལ། ཡན་ལག་བརྒྱད་ལྡན་གྱིས་རྫིངས་བུ་འོག་གཞི་གསེར་
གྱིས་བྱེ་མ་བདལ་བ། རིན་པོ་ཆེ་སྣ་ཚོགས་ཀྱི་ཐེམ་སྐས་ཅན། མེ་ཏོག་སྣ་ཚོགས་ཀྱིས་བརྒྱན་པ་ལ་ཁྲུས་བྱེད་པ་མཐོང་། བདུན་པ་ལ། ཕྱོགས་
མཚམ་ཐམས་ཅད་ནས་དམྱལ་བའི་གཡང་ས་ཆེན་པོས་བསྐོར་བ་ལ། རང་ཉིད་མ་སྨས། མ་སྣང་པར་མཐོང་། བརྒྱད་པ་ལ། རང་གིས་འཕྲག་གོང་
གཉིས་ན་སེངྒེས་རལ་པ་ཅན་གཉིས་གནས་པ་ལ། རི་དྭགས་ཕྲ་མོ་ཐམས་ཅད་སྐྲག་པར་བྱེད་པ་མཐོང་། དགུ་པ་ལ་རང་ཉིད་སྟོང་འཁོར་ལོ་བསྒྱུར་བའི་
རྒྱལ་པོར་གྱུར་པ་སྐྱེ་བོ་དཔག་ཏུ་མེད་པས་བསྐོར་ཏེ། མགོ་ལ་གདུགས་དཀར་པོ་བཟུང་བ་མཐོང་། བཅུ་པ་ལ། རང་ཉིད་མཚན་དང་དཔེ་བྱད་ཀྱིས་
བརྒྱན་པའི་དེ་བཞིན་གཤེགས་པའི་སྐུར་གྱུར་ལ་སྐྱེ་བོ་དཔག་ཏུ་མེད་པ་ལ་ཆོས་སྟོན་པར་མཐོང་བའོ། །གསུམ་པ་སྤངས་བའི་ཁྱད་པར་ལ་ཀུན་བཏགས་དང་

ལྷན་སྐྱེས་གཉིས། ཀུན་བཏགས་མཐོང་ལམ་གྱིས་སྤང་། ལྷན་སྐྱེས་བསྒོམ་ལམ་གྱིས་སྤང་བའོ། །ས་དང་པོ་ཐོབ་ནས་སྐྱེ་རྒས་ན་འཆི་བཞིའི་
སྡུག་བསྔལ་སྤང་སྟེ། རྒྱུད་བླ་མ་ལས། འཕགས་པ་འཆི་དང་ན་བ་དང་། །རྒས་པའི་སྡུག་བསྔལ་རྩད་ནས་སྤང་། ལས་དང་ཉོན་མོངས་དབང་
གིས་སྐྱེ། །དེ་ལ་དེ་མེད་ཕྱིར་དེ་མེད། །ཅེས་གསུངས་སོ། །འོ་ན་འཕགས་པ་ས་ཐོབ་ནས་འཁོར་བའི་སྐྱེ་བ་གཏན་ནས་མི་ལེན་ནམ་སྙམས་ན་མ་ཡིན་ཏེ། 
སྙིང་རྗེའི་དབང་གིས་སེམས་ཅན་གྱིས་དོན་དུ་འཁོར་བའི་སྐྱེ་བ་ལེན་ཏེ། དེ་ཉིད་ལས། ཇི་བཞིན་ཡང་དག་མཐོང་བའི་ཕྱིར། །སྐྱེས་སོགས་རྣམས་ལས་
འདས་གྱུར་ཀྱང་། །སྙིང་རྗེའི་བདག་མེད་སྐྱེ་བ་དང་། །ན་དང་འཆི་དང་རྒས་པར་སྟོན། །ཅེས་སོ། །བཞི་པ་ཡོན་ཏན་གྱིས་ཁྱད་པར་ནི། ས་དང་པོ་
ཐོབ་ནས་ཡོན་ཏན་བརྒྱ་ཕྲག་བཅུ་གཉིས་སྐྱེ་སྟེ། སྐད་ཅིག་གཅིག་ལ་སངས་རྒྱས་ཀྱི་ཞིང་ཁམས་བརྒྱར་འཇུག །སངས་རྒྱས་བརྒྱ་མཐོང་། ཆོས་ཀྱི་སྒོ་

༄༅། །བརྒྱ་འབྱེད། ཏིང་ངེ་འཛིན་བརྒྱར་འཇུག །ཏིང་ངེ་འཛིན་བརྒྱས་གཞན་རྒྱུད་བྱིན་གྱིས་བརླབས་པར་ནུས། འཇིག་རྟེན་གྱིས་ཁམས་བརྒྱ་
གཡོ་བར་བྱེད། འཇིག་རྟེན་གྱིས་ཁམས་བརྒྱ་འོད་ཟེར་གྱིས་གཡོ་བར་བྱེད། སེམས་ཅན་བརྒྱ་སྨིན་པར་བྱེད། ལུས་བརྒྱ་སྟོན་ལུས་རེ་རེ་ལ་བྱང་ཆུབ་སེམས་
དཔའ་བརྒྱ་བརྒྱས་བསྐོར། བསྐལ་པ་ལྔ་པ་ལ་དེ་ཁྲག་ཁྲིག་སྟོང་འགྱུར། དྲུག་པ་ལ་དེ་ཁྲག་ཁྲིག་བརྒྱ་སྟོང་འགྱུར། བདུན་པ་ལ་དེ་བྱེ་བ་ཁྲག་ཁྲིག་བརྒྱ་
སྟོང་འགྱུར། བརྒྱད་པ་ལ་སྟོང་གསུམ་བརྒྱ་སྟོང་ཕྲག་བཅུའི་རྡུལ་ཕྲ་རབ་གིས་གྲངས་དང་མཉམ་པའི་ཡོན་ཏན་ཐོབ། དགུ་པ་ལ་སངས་རྒྱས་ཀྱི་ཞིང་གྲངས་
ལས་འདས་པ། བརྒྱ་སྟོང་ཕྲག་བཅུའི་རྡུལ་ཕྲ་རབ་གི་གྲངས་དང་མཉམ་པའི་ཡོན་ཏན་ཐོབ། བཅུ་པ་ལ་སངས་རྒྱས་ཞིང་བརྗོད་ལས་འདས་པ་བྱེ་བ་ཁྲག་
ཁྲིག་བརྒྱ་སྟོང་ཕྲག་བཅུའི་རྡུལ་ཕྲ་རབ་གི་གྲངས་དང་མཉམ་པའི་ཡོན་ཏན་ཐོབ་པའོ། །གཞན་ཡང་ས་བཅུའི་བྱང་ཆུབ་སེམས་དཔའ་རྣམས་ཀྱི་བ་སྤུའི་བུ་ག་རེ་རེ་

ན་སངས་རྒྱས་གྲངས་མེད་པ་བཞུགས་པ། སངས་རྒྱས་རེ་རེ་ལ་བྱང་ཆུབ་སེམས་དཔའ་གྲངས་མེད་པས་བསྐོར་ནས་བཞུགས་པར་སྟོན་ནུས་སོ། །གསུམ་པ་
སའི་སྒྲ་དོན་ནི། མདོ་སྡེ་རྒྱན་ལས། འབྱུང་པོ་དཔག་མེད་འཇིག་མེད་ཕྱིར། །དཔག་ཏུ་མེད་པ་དེ་དག་ལ། །ཕྱིར་ཕྱིར་གོང་དུ་འགྲོ་ལྡན་ཕྱིར། །དེ་དག་
ཉིད་ནི་སར་འདོད་དོ། །ཅེས་པ་དང་། བྱང་ཆུབ་ལ་ནི་ཉེ་བ་དང་། །སེམས་ཅན་དོན་འགྲུབ་མཐོང་བ་ལ། །རབ་ཏུ་དགའ་བ་བསྐྱེད་གྱུར་ཏེ། དེ་ཕྱིར་རབ་
དགའ་ཞེས་བྱའོ། །ཅེས་པ་ལ་སོགས་པ་རྒྱས་པར་གཞན་དུ་ཤེས་པར་བྱའོ། །འདིར་ཡི་གེ་མང་བས་མ་བྲིས་སོ། །དེ་ལ་ཚོགས་སྦྱོར་གཉིས་ནི་སྐྱེས་འཕགས་
ཐུན་མོང་གི་ས་ཡིན་པས། བྱང་འཕགས་ཐུན་མོང་མ་ཡིན་པའི་ས་མ་ཐོབ་མཐོང་ལམ་ནི་ས་དང་པོ་རབ་དགའ་ཡིན། བསྒོམས་ལམ་ལ་ཆུང་འབྲིང་ཆེ་
གསུམ༑ དེ་ལ་དེ་སྐོར་དགུའོ། །དེ་ཡང་སྒོམ་ལམ་ཆུང་ངུའི་འབྲིང་ཆེ་གསུམ་ནི། ས་གཉིས་པ། གསུམ་པ། བཞི་པ། འབྲིང་པོའི་ཆུང་

༄༅། །འབྲིང་ཆེ་གསུམ་ནི། ལྔ་པ། དྲུག་པ། བདུན་པ། ཆེན་པོའི་ཆུང་འབྲིང་ཆེ་གསུམ་ནི། བརྒྱད་པ། དགུ་པ། བཅུ་པ་ཡིན། 
དེ་ལ་ཚོགས་སྦྱོར་གཉིས་ཀྱི་ཉོན་སྒྲིབ་རག་པ་དང་། ལས་སྒྲིབ་བཅོམ། མཐོང་ལམ་གྱི་ཉོན་མོངས་མངོན་དུ་བཅོམ། མ་དག་ས་བདུན་གྱིས་ཤེས་སྒྲིབ་རག་པ་དང་། 
ཉོན་སྒྲིབ་བག་ལ་ཉལ་དང་བཅས་པ་བཅོམ། དག་ས་གསུམ་གྱི་ཤེས་སྒྲིབ་ཕྲ་བ་དང་། རྒྱུན་མཐའི་བག་ལ་ཉལ་དང་བཅས་པ་བཅོམ་ནས་སངས་རྒྱས་པའོ། །
དེའང་ས་དང་པོ་ནས་བཅུ་པའི་བར་དུ་རིམ་པ་ལྟར། སྦྱིན་པ་ལ་སོགས་ཕ་རོལ་ཏུ་ཕྱིན་པ་བཅུའི་ཕ་རོལ་དུ་ཕྱིན་ཅིང་། སེར་སྣ་ལ་སོགས་མི་མཐུན་པའི་ཕྱོགས་
བཅུ་སྤང་བའོ། །བདུན་པ་གསང་སྔགས་ཀྲི་ཡ་པའི་བསྒོམ་པ་ནི། མཉམ་བཞག་ལ་སེམས་ཉིད་དག་པ་མཐའ་བཞི་དང་བྲལ་བའི་ཏིང་ངེ་འཛིན་བསྒོམ། 
རྗེས་ཤེས་ལ་དག་པ་ལྷ་དྲུག་གི་སྒོ་ནས་རིགས་གསུམ་གྱི་དཀྱིལ་འཁོར་བསྐྱེད་ཅིང་། ཡེ་ཤེས་དམ་ཚིག་ཐ་དད་རྗེ་འབངས་ཀྱི་ཚུལ་དུ་བསྒོམས་ནས། མཆོད་

བསྟོད་བསྙེན་སྒྲུབ་བྱེད་པའོ། །དེའང་དག་པ་ལྷ་དྲུག་ནི། སྟོང་པ་ཉིད་ཀྱི་ལྷ། གདན་པདྨའི་ལྷ། ཐུགས་ཕྱག་མཚན་གྱི་ལྷ། གསུང་ཡིག་འབྲུའི་ལྷ། 
སྐུ་ཆུང་ངུའི་ལྷ། སྐུ་ཡོངས་རྫོགས་ཀྱི་ལྷའོ། །བརྒྱད་པ་ཨུ་པ་ཡའི་སྒོམ་པ་ནི། མཉམ་བཞག་ལ་དབྱིངས་ཡེ་ཤེས་དབྱེར་མེད་ཀྱི་ཏིང་ངེ་འཛིན་བསྒོམ་
རྗེས་ཤེས་ལ་དེ་ཉིད་བཞིའི་སྒོ་ནས་རིགས་ལྔའི་དཀྱིལ་འཁོར་བསྐྱེད་ཅིང་། ཡེ་ཤེས་དམ་ཚིག་ཐ་དད། ཡེ་ཤེས་སེམས་དཔའ་ཅུང་ཞིག་མཐོ་བར་བསྒོམ་ནས་
མཆོད་བསྟོད་བསྙེན་སྒྲུབ་བྱེད་པའོ། །དེའང་དེ་ཉིད་བཞི་ནི། བདག་གི་དེ་ཁོ་ན་ཉིད། ལྷ་ཡི་དེ་ཁོ་ན་ཉིད། ཏིང་ངེ་འཛིན་གྱི་དེ་ཁོ་ན་ཉིད། བཟླས་པའི་
དེ་ཁོ་ན་ཉིད་དོ། །དགུ་པ་ཡོ་གའི་སྒོམ་པ་ནི། མཉམ་བཞག་ལ་དབྱིངས་ཡེ་ཤེས་དབྱེར་མེད་ཀྱི་ཏིང་ངེ་འཛིན་བསྒོམ། རྗེས་ཤེས་ལ་མངོན་བྱང་ལྔའི་སྒོ་ནས་
རིགས་ལྔའི་དཀྱིལ་འཁོར་བསྐྱེད་ཅིང་། ཡེ་ཤེས་དམ་ཚིག་དབྱེར་མེད་སྤུན་ནམ་གྲོགས་པོའི་ཚུལ་དུ་བསྒོམས་ནས་མཆོད་བསྟོད་བསྙེན་བསྒྲུབ་བྱེད་པའོ། །

༄༅། །དེའང་མངོན་བྱང་ལྔ་ནི། སྟོང་པ་ཉིད་ལ་མངོན་པར་བྱང་ཆུབ་པ། གདན་པད་ཟླ་ལ་མངོན་པར་བྱང་ཆུབ་པ། ཐུགས་ཕྱག་མཚན་
ལ་མངོན་པར་བྱང་ཆུབ་པ། གསུང་ཡིག་འབྲུ་ལ་མངོན་པར་བྱང་ཆུབ་པ། སྐུ་ཡོངས་རྫོགས་ལ་མངོན་པར་བྱང་ཆུབ་པའོ། །དེ་ལྟར་གྲུབ་མཐའ་གཞན་རྣམས་
ནི་མཚན་མ་ཡོད་མེད་སྣང་སྟོང་རེས་མོས་སུ་སོང་བ་ཡིན། ཁྱད་པར་གསང་སྔགས་བླ་ན་མེད་པའི་སྒོམ་པ་ནི། ཟུང་འཇུག་ཆེན་པོ་ཡིན་ཏེ། རྒྱུད་ལས། རྣལ་
འབྱོར་ཐབས་ཀྱིས་མ་ཡིན་ཅིང་། །ཤེས་རབ་གཅིག་པུས་ཀྱང་མ་ཡིན། །ཐབས་དང་ཤེས་རབ་འབྲེལ་བ་ལ། །རྣལ་འབྱོར་ཅེས་ནི་བརྗོད་པ་ཡིན། །ཅེས་དང་། 
སྒོམ་པ་རྣམ་གྲངས་མང་གིས་ཀྱང་། །ཟུང་འཇུག་སྒོམ་པ་བླ་ན་མེད། །ཅེས་གསུངས་སོ། །དེ་ནས་གཉིས་པ་ཁྱད་པར་རྣལ་འབྱོར་བླ་ན་མེད་པའི་ལམ་སྒོམ་པ་ལ། 
སྨིན་བྱེད་དབང་བཞིའི་ལམ་དང་། གྲོལ་བྱེད་བསྐྱེད་རྫོགས་ཀྱི་ལམ་གཉིས། དེའང་སྤྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པ་ལ་གྲོལ་ལམ་

བསྐྱེད་རྫོགས་གཉིས་ཀྱི་ཏིང་ངེ་འཛིན་བསྒོམ་དགོས། དེའི་རྟེན་ལ་ཐོག་མར་མཚན་ཉིད་དང་ལྡན་པའི་བླ་མ་ལས་དབང་བཞི་ཡོངས་སུ་རྫོགས་པ་བླང་དགོས་ཏེ། 
གསང་སྙིང་ལས། སློབ་དཔོན་མཉེས་པར་མ་བྱས་ཤིང་། །དབང་རྣམས་ཐོབ་པར་མ་བྱས་ན། །ཉན་པ་ལ་སོགས་བརྩོན་པ་རྣམས། །འབྲས་བུ་མེད་
དེ་བརླག་པར་འགྱུར། །སྙིང་པོ་དོན་གསལ་ལས། དབང་མེད་པ་ལ་དངོས་གྲུབ་མེད། །བྱེ་མ་བཙིར་བས་མར་མི་འབྱུང་། །ཅེས་དང་། །ཀློང་གསལ་
ལས༑ དབང་གིས་སྨིན་པར་མ་བྱས་ན། །རྣལ་འབྱོར་དངོས་གྲུབ་ག་ལ་ཐོབ། །དཔལ་མཆོག་དང་པོའི་རྒྱུད་ལས། ལུས་ངག་ཡིད་གསུམ་ཐ་བ་ནི། །
དབང་གིས་རབ་ཏུ་སྨིན་བྱས་ན། །དཔལ་མཆོག་དང་པོ་ཐོབ་པར་འགྱུར། །ཅེས་གསུངས་སོ། །དེ་ལ་ཐ་མལ་གྱི་ལུས་ངག་ཡིད་གསུམ་འདི་ཧེ་རུ་ཀའི་སྐུ་
གསུང་ཐུགས་དང་དབྱེར་མེད་རོ་གཅིག་ཏུ་ངོ་སྤྲད་ན་མ་སྨིན་པར་སྨིན་པར་བྱེད། དྲི་མ་ཁྲུ། སྐལ་བ་འཇོག་པས་དབང་སྟེ། རྒྱུའི་དུས་སུ་དབང་བཞིའི་ཆུ་བོ་

༄༅། །ཐོབ་པར་བྱེད་ནས་ཆོས་སྒོ་ཕྱེས། །ལམ་གྱི་དུས་སུ་དབང་བཞིའི་དོན་ཉམས་སུ་བླངས་ནས་ཉམས་རྟོགས་ལ་བོགས་འདོན། འབྲས་བུའི་
དུས་སུ་དབང་བཞིའི་འགྲོས་བཞི་ཐེམ་སྟེ་སྐུ་བཞི་ཐོབ་པའོ། །ཡང་རང་གཞན་གྱིས་ལུས་ཕུང་ཁམས་སྐྱེ་མཆེད་བརྟེན་གཡོའི་དངོས་པོ་ཐམས་ཅད་གཤིས་དོན་
དམ་དུ་ཆོས་སྐུ། གདངས་ཀུན་རྫོབ་ཏུ་གཟུགས་སྐུ་སྟེ། བདེན་གཉིས་དབྱེར་མེད་ཀྱིས་ངོ་བོར་གནས། དེ་ལྟར་བདེན་གཉིས་དབྱེར་མེད་ཀྱི་གནས་ལུགས་
དེ་བླ་མ་བྱིན་རླབས་ཆེ་ནས་བྱས་པ་མ་ཡིན། སློབ་མ་དད་བརྩོན་ཤེས་རབ་ཆེ་ནས་བྱས་མ་ཡིན། ཡེ་གདོད་མ་ནས་རང་བཞིན་ལྷུན་གྲུབ་དུ་གནས་པའོ། །དེ་
ཉིད་མ་རྟོག་པའི་རྐྱེན་གྱིས་འཁོར་བའི་ཉེས་དམིགས་དཔག་ཏུ་མེད་པ་བྱུང་ལ། རྟོགས་པའི་རྐྱེན་གྱིས་ཐར་པ་དང་ཐམས་ཅད་མཁྱེན་པའི་ཕན་ཡོན་དཔག་ཏུ་མེད་
པ་བྱུང་བའོ། །དེ་ཉིད་མ་རྟོག་པ་རྟོག་པར་བྱེད་པའི་ཐབས་ལམ་གྱིས་ཆོས་ཅི་སྙེད་ཅིག་ཡོད་ཀྱང་། གཞན་ཐམས་ཅད་ལས་ཁྱད་པར་དུ་འཕགས་པ་ནི། 

གསང་སྔགས་རྡོ་རྗེ་ཐེག་པའི་ལམ་འདི་ཉིད་ཡིན། རྡོ་རྗེ་ཐེག་པའི་ལམ་ལ་གཉིས་ཏེ། སྣང་བ་རྡོ་རྗེ་འཆར་བའི་རྒྱུད་ལས། གང་ཕྱིར་རྡོ་རྗེ་འཆང་ཆེན་གྱིས། །
གསུངས་པའི་དོན་རྣམས་མང་པོ་ནི། །མདོར་བསྡུས་རྣམས་པ་གཉིས་ཡིན་ཏེ། །སྨིན་པ་དང་ནི་གྲོལ་བའོ། །ཅེས་གསུངས་པས། སྨིན་ལམ་དབང་
བཞིའི་ལམ་དང་། གྲོལ་ལམ་བསྐྱེད་རྫོགས་གཉིས་ཀྱི་ལམ་མོ། །དང་པོ་ལ་གཉིས། གོ་དོན་རྣམ་པར་བཞག་པ་དང་། ཅི་ལྟར་ཉམས་སུ་ལེན་པའི་
ཚུལ་ལོ། །དང་པོ་ལ་གསུམ་སྟེ། གྲངས་ངེས་ཀྱི་རྒྱུ་མཚན་དང་། གོ་རིམ་ངེས་པའི་རྒྱུ་མཚན་དང་། དབང་ཞེས་འཇོག་པའི་སྒྲ་དོན་ནོ། །དང་པོ་
ལ་བཞི་སྟེ། སྤང་བྱ་འདོད་ཆགས་བཞི་སྤང་བ་དང་། བསྒྲུབ་བྱ་ཕྱག་རྒྱ་བཞི་བསྟེན་པ་དང་། ཉམ་མྱོང་དགའ་བ་བཞིས་མཚོན་པ་དང་། འབྲས་
བུ་སྐུ་བཞི་ཐོབ་པའོ། །དང་པོ་ནི། སྤྱིར་འདོད་པའི་འདོད་ཆགས་ཐམས་ཅད་བཞིར་འདུས། དེའང་གཞན་འཕྲུལ་དབང་བྱེད་པ་ལ་རྒོད་པས་ཚིམས་

པའི་འདོད་ཆགས་ཡོད། དག་པར་བྱེད་པ་བུམ་དབང་། འཕྲུལ་དགའ་བ་ལ་ལྟས་པས་ཚིམས་པའི་འདོད་ཆགས་ཡོད། 
དེ་དག་པར་བྱེད་པ་ལ་གསང་དབང་། དགའ་ལྡན་པ་ལ་ལག་པ་བཅང་པས་ཚིམས་པའི་འདོད་ཆགས་ཡོད། དེ་དག་པར་བྱེད་པ་ལ་དབང་གསུམ་པ། 
འཐབ་བྲལ་མན་ཆད་ལ་ཕོ་མོ་དབང་པོ་གཉིས་སྦྱོར་གྱིས་འདོད་ཆགས་ཡོད། དེ་དག་པར་བྱེད་པ་ལ་དབང་བཞི་པའོ། །སྤང་བྱ་འདོད་ཆགས་བཞི་ཡང་དེ་
ལྟར་ངེས་པས། དབང་བཞི་ཡང་དེ་ལྟར་ངེས་སོ། །གཉིས་པ་བསྒྲུབ་བྱ་ཕྱག་རྒྱ་བཞི་སྟོན་པ་ནི། བུམ་དབང་གིས་དམ་ཚིག་ཕྱག་རྒྱ་སྟོན། གསང་
དབང་གིས་ཆོས་ཀྱི་ཕྱག་རྒྱ། དབང་གསུམ་པ་ལས་ཀྱི་ཕྱག་རྒྱ། བཞི་པས་ཕྱག་རྒྱ་ཆེན་པོ་སྟོན་པའོ། །བསྒྲུབ་བྱ་ཕྱག་རྒྱ་བཞི་ཡང་དེ་ལྟར་ངེས་པས། 
དབང་བཞི་ཡང་དེ་ལྟར་ངེས་སོ། །གསུམ་པ་ཉམས་མྱོངས་དགའ་བ་བཞི་མཚོན་པ་ནི། བུམ་དབང་གིས་དགའ་བ། གསང་དབང་གི་མཆོག་དགའ། 

དབང་གསུམ་པས་དགའ་བྲལ། བཞི་པས་ལྷན་ཅིག་སྐྱེས་དགའ་མཚོན་པའོ། །ཉམ་མྱོང་དགའ་བ་བཞི་ཡང་དེ་ལྟར་ངེས་པས། དཔང་བཞི་ཡང་དེ་ལྟར་
ངེས་སོ། །བཞི་པ་འབྲས་བུ་སྐུ་བཞི་ཐོབ་པ་ནི། བུམ་དབང་གི་སྤྲུལ་སྐུ། གསང་དབང་གིས་ལོངས་སྐུ། །དབང་གསུམ་པས་ཆོས་སྐུ། བཞི་པས་
ངོ་བོ་ཉིད་ཀྱི་སྐུ་ཐོབ་པའོ། །འབྲས་བུ་སྐུ་བཞི་ཡང་དེ་ལྟར་ངེས་པས། དབང་བཞི་ཡང་དེ་ལྟར་ངེས་སོ། །གཉིས་པ་གོ་རིམ་ངེས་པའི་རྒྱུ་མཚན་ལ། ལྟ་
བ་ལ་སྦྱར་བ་དང་། རྟེན་བརྟེན་པ་དག་ཚུལ་ལ་སྦྱར་བ་གཉིས། དང་པོ་ནི་སྤྱིར་ཐེག་པ་ཆེན་པོའི་ལྟ་བ་ནི། སེམས་ཙམ། དབུ་མ། གསང་
སྔགས༑ ཕྱག་རྒྱ་ཆེན་པོ་དང་གཞིར་འདུས། དེ་ལ་བུམ་དབང་གིས་སྣང་སེམས་ཐམས་ཅད་གསལ་སྟོང་སྒྱུ་མ་ལྟ་བུའི་ལྷ་སྐུར་བསྟེན་པས་སེམས་
ཙམ་པའི་ལྟ་བ་རྟོགས། གསང་དབང་གིས་ཆོས་ཐམས་ཅད་སྤྲོས་བྲལ་དུ་བསྟན་པས་དབུ་མའི་ལྟ་བ་རྟོགས། དབང་གསུམ་པས་བདེ་སྟོང་དབྱེར་མེད་

༄༅། །དུ་བསྟན་པས་གསང་སྔགས་གིས་ལྟ་བ་རྟོགས། བཞི་པས་ཟུང་འཇུག་བློ་འདས་བསྟན་པས་ཕྱག་རྒྱ་ཆེན་པོའི་ལྟ་བ་རྟོགས། ལྟ་
བའི་གོ་རིམ་ཡང་དེ་ལྟར་ངེས་པས། དབང་བཞིའི་གོ་རིམ་ཡང་དེ་ལྟར་ངེས་སོ། །གཉིས་པ་རྟེན་བརྟེན་པ་དག་ཚུལ་ལ་སྦྱར་བ་ནི། སྤྱིར་ལུས་ཀྱི་གཙོ་བོ་
རྩ་ཡིན་དེ་ལ་རླུང་བརྟེན། དེ་ལ་ཁམས་བྱང་ཆུབ་ཀྱི་སེམས་བརྟེན། དེ་ལ་དོན་དམ་བྱང་ཆུབ་ཀྱི་སེམས་བརྟེན་པའོ། །དེ་ལ་ལུས་རྩ་དག་ཅིང་སྨིན་པ་ལ་
བུམ་དབང་། ངག་རླུང་དག་ཅིང་སྨིན་པ་ལ་གསང་དབང་། རྟེན་ཐིག་ལེ་དག་ཅིང་སྨིན་པ་ལ་དབང་གསུམ་པ། བརྟེན་པ་སེམས་དག་ཅིང་སྨིན་པ་ལ་
དབང་བཞི་པའོ། །རྟེན་བརྟེན་པ་དག་ཚུལ་གྱིས་གོ་རིམ་ཡང་དེ་ལྟར་ངེས་སོ། །དབང་བཞིའི་གོ་རིམ་ཡང་དེ་ལྟར་ངེས་སོ། །གསུམ་པ་དབང་ཞེས་འཇོག་
པའི་སྒྲ་དོན་ལ་གསུམ་སྟེ། དྲི་མ་ཁྲུད་པ། སྐལ་འཇོག་པ། སྨིན་པར་བྱེད་པའོ། །དང་པོ། ཨཱ་བྷི་ཥིཉྩའི་སྒྲ་ལས་དྲི་མ་ཁྲུད་པའི་དབང་སྟེ། 

བུམ་དབང་གི་ལུས་ཀྱི་དྲི་མ། གསང་དབང་གིས་ངག་གི་དྲི་མ། དབང་གསུམ་པས་ཡིད་ཀྱིས་དྲི་མ། བཞི་པས་སྒོ་གསུམ་ཆ་མཉམ་གྱི་དྲི་མ་ཁྲུད་པའོ། །
དེ་ནི་བཅུད་བཟང་པོ་བླུག་པ་ལ། སྣོད་བཟང་པོ་བཀྲུ་བ་ལྟ་བུའོ། །གཉིས་པ་སྐལ་བ་འཇོག་པ་ནི། ཨ་བྷི་ཥི་ཀའི་སྒྲ་ལས་སྐལ་བ་འཇོག་པ་དབང་སྟེ། 
བུམ་དབང་གིས་བསྐྱེད་རིམ་བསྒོམ་པའི་སྐལ་བ། གསང་དབང་གིས་གཏུམ་མོ་བསྒོམ་པའི་སྐལ་བ། དབང་གསུམ་པས་འོད་གསལ་སྒོམ་པའི་སྐལ་བ། 
བཞི་པས་ཟུང་འཇུག་ཕྱག་རྒྱ་ཆེན་པོ་བསྒོམ་པའི་སྐལ་བ་བླ་མས་འཇོག །སློབ་མས་ཐོབ་པའོ། །དེ་ནི་ཕས་བུ་ལ་ཕོག་བརྒྱབ་པ་ལྟ་བུའོ། །གསུམ་པ་མ་
སྨིན་པ་སྨིན་པར་བྱེད་པ་ནི། རང་ལུས་ཕུང་ཁམས་སྐྱེ་མཆེད་རྟེན་གཡོའི་དངོས་པོ་ཐམས་ཅད་གདོད་མ་ནས་ལྷའི་དཀྱིལ་འཁོར་དུ་གནས་པ་དེ་བླ་མས་བུམ་དབང་
བསྐུར་ནས་ངོ་སྤྲད་པས་ངོ་ཤེས་ཏེ། སྣད་བཅུད་ཐ་མལ་དུ་ཞེན་པ་ལས་གྲོལ་ནས་ལྷའི་དཀྱིལ་འཁོར་དུ་སྨིན། ངག་རླུང་འབྱུང་འཇུག་གནས་གསུམ་རྡོ་རྗེའི་

༄༅། །སྔགས་སུ་གནས་པ་དེ། བླ་མས་གསང་དབང་བསྐུར་ནས་ངོ་སྤྲད་པས་ངོ་ཤེས་ཏེ། ངག་ཐ་མལ་དུ་ཞེན་པ་ལས་གྲོལ་ནས། རྡོ་
རྗེའི་སྔགས་སུ་སྨིན། ཐིག་ལེ་བདེ་བ་ཆེན་པོའི་ཡེ་ཤེས་སུ་གནས་པ་དེ་བླ་མས་དབང་གསུམ་པ་བསྐུར་ནས་ངོ་སྤྲད་པས་གཟུང་འཛིན་གྱིས་རྟོག་པ་རྒྱུན་ཆད་
པའི་དུས་སུ། ལྷན་གཅིག་སྐྱེས་པའི་བདེ་བ་ཉམས་སུ་མྱོངས། འོད་གསལ་ངོ་ཤེས། བདེ་སྟོང་དབྱེར་མེད་སྨིན་པའོ། །སེམས་ཟུང་འཇུག་
བློ་འདས་ཕྱག་རྒྱ་ཆེན་པོའི་ངོ་བོར་གནས་པ་དེ། བླ་མས་དབང་བཞི་པས་གསུམ་པའི་དོན་དེ་ཚིག་གི་ངོ་སྤྲད་པས། ཉམས་མྱོང་དམིགས་ཞེན་གྱི་དྲི་མ་
དག་སྟེ། སྤྲོས་བྲལ་ནམ་མཁའ་ལྟ་བུར་ཤེས་པས་སེམས་ཟུང་འཇུག་བློ་འདས་ཕྱག་རྒྱ་ཆེན་པོའི་ངོ་བོར་སྨིན་པའོ། །དེ་ནི་དབང་དོན་ཡེ་ནས་རང་ལ་གནས་
པ་དེ། བླ་མ་སྐུ་གསུམ་གྱི་བདག་རྐྱེན་ལ་བརྟེན་ནས། རང་གིས་རང་རིག་ལ་དབང་བསྒྱུར་བས་དབང་སྟེ། རྒྱལ་བུ་རྒྱལ་སར་བཏོན་པ་ལྟ་བུའོ། །

གཉིས་པ་ཇི་ལྟར་ཉམས་སུ་ལེན་པའི་ཚུལ་ལ་བཞི་སྟེ། དབང་བཞི་ས་བོན་ཡེ་ནས་རང་ལ་གནས་ཚུལ་དང་། ཡོངས་རྫོགས་ཀྱི་དབང་བཞི་རྐྱེན་ལས་
ཐོབ་ཚུལ་དང་། དབང་བཞིའི་ལམ་བཞི་ཉམས་སུ་ལེན་ཚུལ་དང་། འབྲས་བུ་སྐུ་བཞི་ཐོབ་ཚུལ་ལོ། །དང་པོ་རང་ལུས་ཕུང་ཁམས་སྐྱེ་མཆེད་རྟེན་
གཡོའི་དངོས་པོ་ཐམས་ཅད་གདོད་མ་ནས་ལྷའི་དཀྱིལ་འཁོར་དུ་གནས་པ་དེ་བུམ་དབང་གིས་ས་བོན། ངག་རླུང་འབྱུང་འཇུག་གནས་གསུམ་རྡོ་རྗེའི་སྔགས་
སུ་གནས་པ་དེ་གསང་དབང་གིས་ས་བོན། ཁམས་བདུད་རྩི་དྭངས་མ་བདེ་ཆེན་དུ་གནས་པ་དེ་དབང་གསུམ་པའི་ས་བོན། རླུང་སེམས་སྙིང་པོ་ཡེ་ཤེས་
ཀྱིས་རྡོ་རྗེ་གནས་པ་དེ་བཞི་པའི་ས་བོན་ནོ། །གཉིས་པ་ཡོངས་རྫོགས་ཀྱི་དབང་བཞི་རྐྱེན་ལས་ཐོབ་ཚུལ་ནི། དེ་ལྟར་དབང་བཞིའི་ས་བོན་ཡེ་ནས་རང་
ལ་རང་ཆས་སུ་གནས་པའི་ཐོག་ཏུ། མཚན་ལྡན་གྱིས་བླ་མ་ལ་བརྟེན་ནས། དབང་བཞི་ཡོངས་སུ་རྫོགས་པ་བླང་སྟེ། །ལུས་ཀྱི་དཀྱིལ་འཁོར་

༄༅། །དང་དངོས་ཀྱི་ཕྱག་རྒྱ་ལ་ཐོབ་ན་རབ། ཏིང་ངེ་འཛིན་གྱིས་དཀྱིལ་འཁོར་དང་ཡིད་ཀྱི་ཕྱག་རྒྱ་ལ་ཐོབ་ན་འབྲིང་། རྡུལ་ཚོན་གྱིས་
དཀྱིལ་འཁོར་དང་ཚིག་ཙམ་ལ་བརྟེན་ནས་ཐོབ་ན་ཐ་མ་སྟེ། ལས་དང་པོ་པ་ལ་རྡུལ་ཚོན་གྱིས་དཀྱིལ་འཁོར་གཙོ་བོ་ཡིན། དེ་ལྟར་ཡོངས་རྫོགས་ཀྱི་དབང་
བཞི་རྐྱེན་ལ་ཐོབ་དགོས། དབང་བཞི་མ་ཐོབ་པར་གསང་སྔགས་ཉམས་སུ་ལེན་པ་ནི། དོན་མེད་ཅིང་ཉེས་པ་དུ་མ་འབྱུང་བར་གསུངས། ཏིང་ངེ་འཛིན་
གྱི་དབང་ཡང་། དང་པོ་ཡོངས་རྫོགས་ཀྱི་དབང་བཞི་རྐྱེན་ལས་ཐོབ་ནས། ལམ་དུ་དབང་བཞི་ཉམས་སུ་ལེན་ཚུལ་དང་། ལྟུང་བ་ལས་ལྡོག་པའི་ཐབ་
ཟབ་མོ་ཡིན་གྱིས། སྨིན་བྱེད་ཀྱིས་ཆོག་པར་མི་བཏུབ། གཏོར་དབང་ལ་སོགས་པ་ནི་རྒྱུད་ལས་གསུངས་པ་མེད། ཞེས་བླ་མ་གོང་མ་རྣམས་ཀྱིས་
གསུངས་སོ། །གསུམ་པ་དབང་བཞིའི་ལམ་བཞི་ཉམས་སུ་ལེན་ཚུལ་ནི། དེ་ལྟར་ཡོངས་རྫོགས་ཀྱི་དབང་བཞི་རྐྱེན་ལ་ཐོབ་པའི་ཐོག་ནས། དབང་བཞིའི་

ལམ་བཞི་ཉམས་སུ་ལེན་ཏེ། བསྐྱེད་པའི་རིམ་པ་ཆ་དང་བཅས་པ་ནི་བུམ་དབང་གི་མངོན་རྟོགས། རང་ལུས་ཐབས་ལྡན། སྟེང་སྒོ་རྩ་རླུང་ཐིག་ལེ་
གཏུམ་མོ་ཙནྡ་ལི་ལ་གནད་དུ་བསྣུན་ནས་ཉམས་སུ་ལེན་པའི་རིམ་པ་ཐམས་ཅད་ནི། གསང་དབང་གི་མངོན་རྟོགས། རང་ལུས་གཞན་ལུས་གང་ཡང་རུང་
བས་འོག་སྒོ་བདེ་ཆེན་གྱིས་ལམ་ལ་གནད་དུ་བསྣུན་ནས་ཉམས་སུ་ལེན་པའི་རིམ་པ་ཐམས་ཅད་ནི། དབང་གསུམ་པའི་མངོན་རྟོགས། དེ་ལས་སྐྱེས་པའི་
ཡེ་ཤེས་ལ་བསྒོམ་འབྲལ་མེད་དུ་ཉམས་སུ་ལེན་པ་ནི་བཞི་པའི་མངོན་རྟོགས། བཞི་པ་འབྲས་བུ་སྐུ་བཞི་ཐོབ་ཚུལ་ནི། དེ་ལྟར་དབང་བཞིའི་ལམ་བཞི་
མཐར་ཕྱིན་པས། བུམ་དབང་གིས་སྤྲུལ་སྐུ། གསང་དབང་གིས་ལོངས་སྐུ། དབང་གསུམ་པས་ཆོས་སྐུ། བཞི་པས་ངོ་བོ་ཉིད་ཀྱི་སྐུ་ཐོབ་པའོ། །
དེས་སྨིན་ལམ་དབང་བཞིའི་ལམ་མདོ་ཙམ་ཞིག་གོ། །རྒྱས་པར་གཞན་དུ་ཤེས་པར་བྱའོ། །གཉིས་པ་གྲོལ་ལམ་བསྐྱེད་རྫོགས་གཉིས་ཀྱི་བསྐྱེད་རིམ་

༄༅། །ནི༑ དང་པོ་བུམ་དབང་གི་ལམ། བསྐྱེད་རིམ་རྒྱས་བསྡུས་འབྲིང་གསུམ་གང་རང་བསྒོམ་ནས་ཁྱེར་སོ་གསུམ་དང་ལྡན་པས། 
སྣོད་བཅད་ཐ་མལ་དུ་ཞེན་པ་ལས་གྲོལ་ནས། གནས་སྐབས་སུ་ལས་བཞིའི་ཕྲིན་ལས་བསྒྲུབ། མཐར་ཐུགས་རྫོགས་རིམ་གྱིས་རྟེན་བྱེད་པའོ། །ཕྱིས་
ནས་བསྐྱེད་རྫོགས་རོ་མཉམ་ལམ་དུ་ཁྱེར་བ་ཡིན། དེ་ཁྱེར་ལུགས་ནི། རྒྱལ་བ་ཡང་དགོན་པའི་རི་ཆོས་དང་། པདྨའི་ལམ་རིམ་དང་། སྙིང་ཐིག །དེ་
རྣམས་ཀྱི་ནང་ན་ཡོད་པ་བཞིན་དུ། བསྐྱེད་རིམ་གསལ་སྟོང་ལམ་ཁྱེར་འདི་ལ་གསུམ། བསྐྱེད་རིམ་ལྷའི་རྣལ་འབྱོར། དེ་ལ་བྱུང་བ་སྔགས་ཀྱིས་རྣལ་
འབྱོར༑ ཞིང་ཁམས་སྦྱང་བ་རྗེས་ཀྱི་རྣལ་འབྱོར་རོ། །དང་པོ་ལ་གསུམ། རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པའོ། །དེ་ཡང་
སྨིན་པའི་གྲོལ་བྱེད། བསྐྱེད་པའི་རིམ་པ། གསལ་དག་ང་རྒྱལ་བརྟན་པ་ལམ་ཁྱེར་ནི། འདི་ལྟར་རང་གཞན་གྱི་ཕུང་ཁམས་སྐྱེ་མཆེད་རྟེན་གཡོའི་

དངོས་པོ་ཐམས་ཅད། གཤིས་དོན་དམ་དུ་ཆོས་སྐུའི་གདངས་ཀུན་རྫོབ་ཏུ་གཟུགས་སྐུ་སྟེ། བདེན་གཉིས་དབྱེར་མེད་ཀྱི་ངོ་བོར་གནས། 
དེ་ལྟར་བདེན་གཉིས་དབྱེར་མེད་ཀྱི་གནས་ལུགས། དེ་དུས་གློ་བུར་དུ་མ་བྱུང་ཤིང་བྱེད་པ་པོ་གང་གིས་ཡང་མ་བྱས་རྟོག་
རུང་༑ མ་རྟོག་རུང་། སངས་རྒྱས་རུང་། འཁོར་བར་འཁྱམས་རུང་། དེ་ལས་མ་གཡོས་ཤིང་མི་འདའ་བར་གནས་པ་དེ། བླ་མས་བུམ་དབང་
བསྐུར་ནས། སྣང་སེམས་རྟེན་གཡོའི་དངོས་པོ་ཐམས་ཅད་ལྷའི་ངོ་བོར་གནས་པ་དེ་ངོ་སྤྲད་པ་ནི་དབང་། སློབ་མས་ངོ་ཤེས་ནས་ངེས་ཤེས་སྐྱེས་པ་ནི་
དབང་ཐོབ་པའོ། །དེ་ལྟར་སྨིན་ལམ་དབང་བཞི་ཐོབ་ནས། གྲོལ་ལམ་བསྐྱེད་རྫོགས་གཉིས་གོ་དོན་ནི། ཀུན་རྫོབ་ལམ་དུ་བྱེད་ནས་དོན་དམ་མངོན་དུ་
བྱེད་པ་བསྐྱེད་རིམ། དོན་དམ་ལམ་དུ་བྱེད་ནས་ཀུན་རྫོབ་མངོན་དུ་བྱེད་པ་རྫོགས་རིམ་མོ། །དེ་ལ་བསྐྱེད་རིམ་ཀྱི་ལུགས་ལ་དབང་བཞི་རིམ་གྱི་བསྐུར་ནས། 

༄༅། །ལམ་བཞི་རིམས་ཀྱི་ཉམས་སུ་བླང་བས། རོ་གཅིག་འབྲིང་པོའི་སྐབས་སུ་བསྐྱེད་རྫོགས་ཟུང་དུ་ཚུད་པ་ཡིན། དེ་ལྟར་མིན་པར་རྫོགས་
རིམ་ཐན་དུ་ལྟ་ཤིང་བསྐྱེད་རིམ་ཀུན་བརྟག་གིས་མཚན་མ་ཕྱོགས་རེ་ལ་མངོན་པར་ཞེན་ནས་ཉོན་མོངས་པ་རང་ཁར་བཏང་ཞིང་བསྐལ་བ་མང་པོར་བསྒོམས་ཀྱང་བསྐྱེད་
རྫོགས་ཟུང་དུ་ཚུད་མི་དགོས་ཤིང་། ཉོན་མོངས་པ་ཇེ་འཕེལ་ཏེ། ལྷ་དང་གཉེན་ལ་ཆག །འདྲེ་དང་དགྲ་ལ་སྡང་། ལྷ་འདྲེ་དབྱེར་མེད་དམ། བསྐྱེད་རྫོགས་
དབྱེར་མེད་ཀྱི་དོན་ལ་གཏི་མུག །བསྐྱེད་རིམས་ལ་སོགས་རང་གིས་ཡོན་ཏན་ལ་ང་རྒྱལ། རྫོགས་རིམ་ལ་སོགས་གཞན་གྱིས་ཡོན་ཏན་ལ་ཕྲག་དོག །དེ་
ལྟར་ཉོན་མོངས་པ་དུག་ལྔའི་ཡོ་ལང་ཅན་གྱིས་བསྒྲུབ་པ་པོ་དེ། སངས་རྒྱས་སུ་བརླམས་ཀྱང་འཁོར་བ་ལས་མ་འཕགས་སོ། །སེམས་ཉིད་བློ་འདས་
ཀྱིས་དོན་འདི་ནི། ཉོན་མོངས་པ་སྐྱེ་དུས་ཉོན་མོངས་པས་སྒྲིབ། བསྐྱེད་རིམ་བསྒོམ་དུས་ལྷའི་མཚན་མ་ཡེ་རེ་བ་དེས་སྒྲིབ། ལྷའི་བསམ་གཟུགས་

ཡུལ་དུ་བྱས་ནས་བསྐལ་པ་མང་པོར་བསྒོམས་ཀྱང་སེམས་ཉིད་བློ་འདས་ཀྱི་དོན་རྟོགས་མི་སྲིད་དོ། །དེ་བས་ན་བསྐྱེད་རྫོགས་དབྱེར་མེད་ཀྱི་དོན་རྟོགས་པ་
གལ་ཆེའོ། །རྫོགས་རིམ་ཀྱི་ལུགས་ལ་དབང་བཞི་གཅིག་ཆར་དུ་བསྐུར་ཏེ། རིག་པ་སྐད་ཅིག་མའི་འཁོར་ལོ་དབང་བཞི་དོན་གྱིས་ཚང་ཤིང་། རྣལ་འབྱོར་
བཞི་རིམ་ལྟར་ཉམས་སུ་ལེན་པས། རོ་གཅིག་འབྲེས་པའི་སྐབས་སུ་བསྐྱེད་རྫོགས་ཟུང་དུ་ཚུད་པ་ཡིན། དེ་ལྟར་མིན་པར་བསྐྱེད་རིམ་ལ་ཐན་དུ་ལྟ་ཤིང་། 
རྫོགས་རིམ་ཀྱིས་ཉམས་མྱོང་ཕྱོགས་རེ་ལ་མངོན་པར་ཞེན་ནས་ཉོན་མོངས་པ་རང་ཁར་བཏང་ཞིང་བསྐལ་པ་མང་པོར་བསྒོམས་ཀྱང་། བསྐྱེད་རྫོགས་ཟུང་དུ་
ཚུད་མི་དགོས། ཉོན་མོངས་པ་ཇེ་འཕེལ་ཏེ། བདེ་གསལ་མི་རྟོགས་པ་ལ་ཆགས་མི་བདེ་བ་དང་། མི་གསལ་བ་དང་། རྟོགས་པ་ལ་སྡང་། མཉམ་
བཞག་ལ་ཆག །རྗེས་ཤེས་ལ་སྡང་། སྟོང་པ་ལ་ཆག །མི་སྟོང་པ་ལ་སྡང་། འདས་པ་ལ་ཆག །འཁོར་བ་ལ་སྡང་། འཁོར་འདས་དབྱེར་མེད་

༄༅། །དམ༑ བསྐྱེད་རྫོགས་དབྱེར་མེད་ཀྱི་དོན་ལ་གཏི་མུག །རྫོགས་རིམ་ལ་སོགས་རང་གིས་ཡོན་ཏན་ལ་ང་རྒྱལ། བསྐྱེད་རིམ་ལ་
སོགས་གཞན་གྱིས་ཡོན་ཏན་ལ་ཕྲག་དོག །དེ་ལྟར་ཉོན་མོངས་པ་དུག་ལྔའི་ཡོ་ལང་ཅན་གྱིས་བསྒོམ་དེ་སངས་རྒྱས་སུ་བརླམ་ཀྱང་འཁོར་བ་ལས་མ་འཕགས་སོ། །
སེམས་ཉིད་བློ་འདས་ཀྱི་དོན་འདི་ནི་ཉོན་མོངས་པ་སྐྱེ་དུས་ཉོན་མོངས་པས་སྒྲིབ། ཉམས་མྱོང་སྐྱེ་དུས་ཉམས་ཀྱིས་ཕྱོགས་ཞེན་དེས་སྒྲིབ། ཉམས་མྱོང་ཕྱོགས་རེ་
ལ་མངོན་པར་ཞེན་ན་བསྐལ་པ་མང་པོར་བསྒོམས་ཀྱང་། སེམས་ཉིད་བློ་འདས་ཀྱི་དོན་རྟོགས་མི་སྲིད་དེ། དེ་བས་ན་བསྐྱེད་རྫོགས་དབྱེར་མེད་ཀྱིས་དོན་རྟོགས་
པ་གལ་ཆེའོ། །སྤྱིར་མཐར་ཐུགས་གཞི་འབྲས་གཉིས་ཀྱི་སྐབས་སུ། བསྐྱེད་རྫོགས་གཉིས་སྐད་ཅིག་ཀྱང་ཡ་བྲལ་མ་མྱོང་སྟེ། དབྱེར་མེད་དུ་གནས་སྐབས་
ལམ་གྱི་སྐབས་སུ་གང་ཟག་གི་བློ་རིག་དང་བསྟུན་ན་གཙོ་བོར་གང་བྱེད་ཙམ་གཅིག་ཡིན་གྱིས། གཏན་ནས་ཡ་བྲལ་ཐབས་ནི་མི་སྲིད་དོ། །དེ་བས་ན་བསྐྱེད་

རྫོགས་དབྱེར་མེད་ཀྱི་དོན་རྟོག་པ་གལ་ཆེའོ། །དེ་ལ་དང་པོ་བསྐྱེད་རིམ་གྱི་རྣམས་པ་གསལ་བ་ལ། སྤྱི་མཚོན་ཡེ་རེ་གསལ་བས་མི་ཆོག །ལྷའི་ཞལ་ཕྱག་
སྐུ་མདོག་ཕྱག་མཚན་རྒྱན་ཆ་ལུགས་དང་བཅས་པ་རང་མཚན་ཅི་ལྟ་བ་བཞིན་དུ་གསལ་ཐུབ་དགོས། དེ་མ་གསལ་ན་གང་མ་གསལ་བའི་ཐད་ནས་འགལ་རྐྱེན་
བར་ཆད་རེ་འོང་བར་གསུངས། རྣམ་དག་དྲན་པ་ལ་ཡང་དོན་རྣམ་དག་དང་། རྟགས་རྣམ་དག་གཉིས་སུ་ཤེས་དགོས། ང་རྒྱལ་བརྟེན་པ་ལ་ཡང་ཁྱེར་སོ་གསུམ་
དང་བཅས་པ། ལྟ་སྒོམ་སྤྱོད་གསུམ་གྱི་དམ་ཚིག་གིས་སྒོ་ནས་ཤེས་དགོས། གཉིས་པ་དེ་ལས་བྱུང་བ་སྔགས་ཀྱི་རྣལ་འབྱོར་ལ་ཡང་གསུམ། རབ་

གཉིས་མེད་དོན་གྱིས་བཟླས་པ། འབྲིང་འབྱུང་འཇུག་རྡོ་རྗེའི་བཟླས་པ། ཐ་མ་བསྒྲང་འཕྲེང་འཛིན་པ་ལ་ཡང་། ཞི་བ་ལ་དུང་དང་མེན་ཤེལ། རྒྱས་
པ་ལ་བྷོ་ཏེ་ཙེ་དང་སར་སློ། དབང་པ་པད་ཕྲེང་དང་ལུང་ཏང་། དྲག་པོ་མ་རུ་རག་ཤ་དང་ཚེར་མ་དང་། སྐྱེས་པའི་རུས་པ་དང་། སྦྲུལ་གྱི་ཚིག་པ་ལ་

༄༅། །བྱེད་པར་གསུངས། དེ་རྣམས་ཀྱི་ཡོན་ཏན་ནི། བྷོ་ཏེ་ཙེ་བྱེ་བ་འགྱུར། ལུང་ཏང་སྟོང་འགྱུར། སར་སློ་བ་བརྒྱ་འགྱུར། སོར་
མོ་ལ་བསྒྲང་བ་བཅུ་འགྱུར་ཡིན་པར་གསུངས། དེ་རྣམས་ཀྱི་སྐྱོན་ནི། ཕྲེང་བ་གློ་ན་མགྲོན་བུ་སོ་རྩིག་པ་འདྲ་བཏག་ན་བརྒྱན་མི་རྙེད། །ཕྲེང་བ་སྣ་མང་
འདྲེན་ན། བློ་སྣ་མང་བ་དང་། བྱ་བ་འོག་མིན་ཐོབ་པ་དང་། ལས་གཅིག་ཏུ་མི་འགྲུབ་པ་ལ་སོགས་སྐྱོན་མང་དུ་བཤད་པས། སྐྱོན་མེད་པའི་ཕྲེང་
ལ་རབ་གནས་བྱེད་ནས། བགོམ་ཞབས་སུ་མི་བཏང་། མི་ལ་མི་བསྟན་ནས་འདྲེན་དགོས་པར་གསུངས། གསུམ་པ་ཞིང་ཁམས་སྦྱང་བ་རྗེས་ཀྱི་རྣལ་
འབྱོར་ནི། ཕྱི་སྣོད་འཇིག་རྟེན་གཞལ་ཡས་ཁང་། ནང་བཅུད་བདག་དང་སེམས་ཅན་ཐམས་ཅད་ལྷ་དང་ལྷ་མོའི་དཀྱིལ་འཁོར། སྣང་བ་སྐུ། གྲགས་
པ་གསུང་། དྲན་རྟོགས་ཐུགས་སུ་སྦྱང་བའོ། །དེ་ཡང་ལྷ་ཞེ་སྡང་གི་བསྐྱེད་ན་དམྱལ་བ། འདོད་ཆག་གིས་བསྐྱེད་ན་ཡི་དྭགས། གཏི་མུག་གི་

བསྐྱེད་ན་དུད་འགྲོ། གནས་སྐབས་དང་མཐར་ཐུགས་དུ་དེ་དང་དེའི་རིགས་ཅན་དུ་སྐྱེ་ནས་སྡུག་བསྔལ་བར་གསུངས་སོ། །དེ་བས་ན་བྱམས་སྙིང་རྗེ་བྱང་ཆུབ་
སེམས་གསུམ་ཀྱི་ཟིན་པའི་སྒོ་ནས་ལྷ་བསྒོམ་ཤིང་སྔགས་བཟླས་དགོས་པའོ། །དེ་ཡང་སྦྱོར་བ་སེམས་ཀྱི་ཟིན་པ། དངོས་གཞི་རང་བཞིན་མེད་པས་རྒྱས་
ཐེབ་པ་སྟེ། སྣང་སྟོང་གཉིས་མེད་ཡེ་ཤེས་སྐུའི་ཟིན་པ། འཇུག་བསྔོ་བ་སྨོན་ལམ་གྱི་སྡུད་པ་གསུམ་འཛོམ་དགོས་སོ། །དེས་བསྐྱེད་རྫོགས་གཉིས་
ཀྱི་གོ་དོན་དང་བཅས་པ། བསྐྱེད་པའི་རིམ་པ་མདོ་ཙམ་སོང་། རྒྱས་པར་གཞན་དུ་ཤེས་པར་བྱའོ། །གཉིས་པ་རྫོགས་རིམ་ལ་གཉིས་ཏེ། མཚན་
བཅས་རྫོགས་རིམ། མཚན་མེད་རྫོགས་རིམ་མོ། །དང་པོ་ལ་བཞི་སྟེ། འདོད་ཆགས་ལ་བརྟེན་ནས་བདེ་བ་ལམ་དུ་བྱེད་པ་གཏུམ་མོ་ཨཱ་ཐུང་། གཏི་
ཐུག་ལ་བརྟེན་ནས་མི་རྟོགས་པ་ལམ་དུ་བྱེད་པ་འོད་གསལ་ཁ་སྦྱོར། ཉིན་པར་གྱི་ཤེས་པ་འཁྲུལ་དུ་མི་སྟེར་བ་སྒྱུ་མ་གསུམ་བསྒྲིལ། ནུབ་མོ་རྨི་

༄༅། །ལམ་འཁྲུལ་དུ་མི་སྟེར་བ་རྨི་ལམ་དང་བཞི་པའོ། །དེ་རྣམས་ལག་ཁྲིད་དང་བཅས་པ་བླ་མ་མཁས་པས་ཞལ་ནས་ཤེས་པར་
བྱའོ༑ །གཉིས་པ་མཚན་མེད་རྫོགས་རིམ་ལ་གཉིས་ཏེ། གོ་དོན་གྱིས་རྣམ་བཞག་སྤྱིར་བསྟན་པ་དང་། ཉམས་སུ་ལེན་པ་གནད་ཀྱིས་གདམས་
པའོ༑ །དང་པོ་ནི་སྤྱིར་མཚན་མ་མེད་པའི་རྣལ་འབྱོར་གྱིས་ལུགས་ལ། བུམ་དབང་ལ་སོགས་དབང་གསུམ་པའི་ལམ་རྣམས་གཙོ་ཆེ་བ་མ་ཡིན་ཏེ། 
བདེ་མཆོག་འབུམ་པ་ལས། འཇིག་རྟེན་ཀུན་རྫོབ་བདེན་པ་ཡིས། །འཇིག་རྟེན་དངོས་གྲུབ་བསྒྲུབ་པའི་ཕྱིར། །སྔགས་བཟླས་དེ་བཞིན་ཆོ་ག་དང་། 
རྟོགས་པའི་ལྷ་བསྒོམ་གསུང་པ་ཡིན། །དོན་དམ་བདེན་པར་གསུང་པ་ནི། །ཡེ་ཤེས་སྐུ་ནི་བསྒྲུབ་པའི་ཕྱིར། །རྟོགས་པ་ཐམས་ཅད་སྤང་བ་ཡིས། །
བསྒོམས་པ་དེ་བཞིན་གཤེགས་པས་བསྟན། །ཅེས་དང་། ཡེ་ཤེས་ནམ་མཁའ་དང་མཉམ་པའི་རྒྱུད་ལས། དབང་གསུམ་པ་ཡི་བདེ་བ་ལ། །དགའ་བ་

བཞི་རུ་མིང་བཏག་ནས། །ཆགས་སྤྱད་ཏིང་འཛིན་འཕེལ་སྙམས་ཡང་། །འདོད་ཆགས་བདུད་ཀྱིས་རང་བསླུ་ལྟུང་། །ཅེས་དང་། རང་སེམས་ཆོས་
སྐུར་མ་རྟོགས་ན། །ཕྱི་ནང་གསང་བའི་དབང་བསྐུར་ཡང་། །འབྲས་བུ་སངས་རྒྱས་ཐོབ་མི་སྲིད། །ཕོ་མོའི་ལུས་རྟེན་དབང་མི་དགོས། །ཅེས་དང་། 
བརྡའི་རྒྱུད་ལས། རྩ་དང་རླུང་དང་ཐིག་ལེ་གསུམ། །གཅིག་ཡུལ་གཅིག་གི་གཏན་ལ་འབེབ། །རྟོགས་པའི་སྣང་སྲིད་ལྷ་རུ་འདོད། །དོན་མཆོག་
རང་གིས་གེག་སུ་འགྱུར། །ཅེས་དང་། ནམ་མཁའ་ཀློང་ཡང་ལས། རྩ་དང་ཐིག་ལེ་ཐབ་བསྒོམས་ཀྱང་། །ཡུལ་ལ་དམིགས་པའི་བསྒོམ་པའོ། །
ཅེས་གསུངས་སོ། །དེ་བས་ན་དབང་བཞི་པའི་ལམ། མཚན་མ་མེད་པའི་རྣལ་འབྱོར་བསྒོམ་པ་གལ་ཆེ་སྟེ། བང་མཛོད་ལས། ཏིང་འཛིན་རྣམ་
གསུམ་རིམ་གྱིས་མི་བསྒོམ་པར། །རང་རྒྱུད་དག་པའི་ཡེ་ཤེས་ལྟ་བྱེད་པ། །དེ་ནི་རང་བྱུང་སེམས་ཀྱི་རྣལ་འབྱོར་ཡིན། །ཡབ་ཡུམ་ཐབས་དང་ཤེས་

༄༅། །རབ་མི་བསྒོམ་པར། །སྙིང་པོ་དོན་གྱི་དཀྱིལ་འཁོར་རྫོགས་བྱེད་པ། །དེ་ནི་རྣལ་འབྱོར་ཆེན་པོ་ཡིན། །རྒྱུ་དབྱིངས་འབྲས་
བུ་ཡེ་ཤེས་ལྟ་བྱེད་པ། །དེ་ནི་ཡོངས་སུ་རྣལ་འབྱོར་ཡིན། །ཅེས་དང་། ངེས་དོན་འདུས་པ་ལས། དཔེར་ན་ཡིད་བཞིན་ནོར་བུ་ལ། །དགོས་འདོད་
ཐམས་ཅད་འབྱུང་བ་བཞིན། །ཡེ་ཤེས་རིག་པའི་དབང་ཐོབ་ཕྱིར། །ཕྱི་ནང་དབང་རྣམས་དེ་ལས་རྫོགས། །ཅེས་དང་། དུས་ཀྱི་འཁོར་ལོ་རྩ་བའི་རྒྱུད་
ལས༑ ལས་ཀྱི་ཕྱག་རྒྱ་ཡོད་དོར་ཤིང་། །བརྟག་པའི་ཡེ་ཤེས་ཕྱག་རྒྱ་དང་སྤང་། །མཆོག་ཏུ་མི་འགྱུར་སེམས་བདེ་བས། །ཕྱག་རྒྱ་ཆེན་པོ་རྣམ་བསྒོམ་
བྱ༑ །ཅེས་དང། བསྡུས་པའི་རྒྱུད་ལས། སེམས་ནི་དྲི་མ་དང་། ལས་བཅས་ཀྱི་ཕྱག་རྒྱ་དང་། བརྟག་པའི་ཡེ་ཤེས་ཕྱག་རྒྱ་སྤང་། །རྫོགས་
པའི་བྱང་ཆུབ་རྒྱུ་རུ། མཆོག་གི་རྒྱལ་བ་དེ་བསྐྱེད་མཛད། ཕྱག་རྒྱ་བཟང་མོ་བསྒོམ་པར་བྱའོ། །ཅེས་གསུངས་པས། སྤྱིར་ཆོས་ཐམས་ཅད་

ཀྱིས་སྙིང་པོ། རྒྱུད་སྡེ་ཐམས་ཅད་ཀྱིས་ཟབ་དོན། རྡོ་རྗེ་ཐེག་པའི་ཉེ་ལམ། དུས་གསུམ་སངས་རྒྱས་ཐམས་ཅད་ཀྱིས་དགོངས་པ། བཀའ་རྒྱུད་བླ་
མའི་ཐུགས་བཅུད། ལམ་གཞན་ལས་ཁྱད་པར་དུ་འཕགས། ཚེ་གཅིག་གི་སངས་རྒྱས་པར་བྱེད་པ། གསང་སྔགས་བླ་ན་མེད་པའི་གྲོལ་ལམ། 
ཕྱག་རྫོགས་ཀྱི་ཁྲིད་ཐམས་ཅད་ཀྱི་སྤྱི་ཆུན་སྟོན་པར་བྱེད་དོ། །དེ་ལ་སྤྱིར་གསང་སྔགས་བླ་ན་མེད་པའི་གྲོལ་ལམ་ལ་འཇུག་ནུས་པའི་གང་ཟག་ནི། དབང་
པོ་ཡང་རབ་བམ་སྦྱངས་པ་མཐར་ཕྱིན་ནམ། དབང་རྣོན་གཅིག་ཆར་དུ་འཇུག་པ་ཡིན་ཏེ། ནམ་མཁའ་ཆེ་ལས། གླིང་ཕྲན་འདི་ལ་གནས་པ་ཡི། །རྣལ་
འབྱོར་དེ་ནི་སྐལ་པ་བཟང་། །ལུང་རྩེ་མོ་བྱུང་རྒྱལ་ལས། སྔོན་སྦྱང་སྐྱེས་བུ་སྐལ་ལྡན་རྣལ་འབྱོར་དོན། །བླ་མའི་མན་ངག་སྙན་ཁུང་ཐུགས་རྒྱུད་ནས། །
དད་ཅན་རྒྱལ་བའི་ཐུགས་དང་འདྲ་རྣམས་ཁྱེར། །གསང་སྙིང་ལས། བསྐལ་བ་ཞིང་གིས་རྡུལ་སྙེད་ལས། །ཤིན་ཏུ་སྦྱང་ལ་རབ་གནས་ཤིང་། །དཀྱིལ་

འཁོར་མ་ལུས་བསྙེན་པ་ཡི། །འབྲས་བུ་གསང་ཆེན་འདི་ཉིད་ཡིན། །ན་རག་དོང་སྤྲུག་གི་རྒྱུད་ལས། འདི་ལྟ་བུའི་བཀའ་
གསང་བས་ཀྱང་ཆེས་གསང་བ། ཡང་གསང་ཐུགས་ཀྱི་མན་ངག་འདི་བསྐལ་པ་དཔག་ཏུ་མེད་པའི་སྔོན་རོལ་ནས། སྦྱང་བའི་ལས་འཕྲོ་དང་ལྡན་པ་
འགའ་དང་འགའ་ཡི་སྤྱོད་ཡུལ་ཡིན་གྱིས། གང་རུང་རུང་གིས་ཐུན་མོང་མ་ཡིན། ཡེ་ཤེས་རྟིང་རྫོང་ལས། འགྲོ་དྲུག་དབང་པོ་གཅིག་ཆོད་དང་། །སྦྱངས
པའི་འཕྲོ་ཅན་གང་ཡང་རུང་། །ཀུན་བྱེད་ལས། ལྷ་མིའི་སེམས་ཅན་དབང་པོ་མི་མཐུན་ཏེ། །ལ་ལ་དབང་པོ་སྦྱངས་པའི་འཕྲོ་ཅན་ཡོད། །ལ་ལ་
ཡེ་ནས་དབང་པོ་གཅིག་ཆོད་ཡོད། །མདོ་སྡེ་ལས། རང་བཞིན་གྱིས་སངས་རྒྱས་དང་། །ས་གནོན་པ་དང་། བདེན་པ་མཐོང་བ་ཡང་ཡོད་དོ། །
ལམ་རིམ་ལས། མ་སྦྱངས་གྲུབ་པ་གསུམ་གྱི་ཕྱིར། །མཐོ་བརྟེན་མྱུར་རྣོ་རྒྱ་ཆེ་ཡང་། ཟབ་ཡོད་རྒྱུ་ཡི་གང་ཟག་ཡིན། །ཅེས་གསུང་། དེ་

ཉིད་རང་ལ་ཡང་བློ་རབ་འབྲིང་ཐ་མ་གསུམ་གྱི་ཁྱད་པར་གྱིས། གཅིག་ཆར། ཐོད་རྒལ། རིམ་ཀྱིས་བ་དང་གསུམ་འབྱུང་སྟེ། བང་མཛོད་ལས། 
སེམས་ཀྱིས་རང་བཞིན་གཅིག་ཡིན་ཀྱང་། །སེམས་ཀྱིས་མཚན་ཉིད་མི་འདྲ་སྟེ། །དབང་པོ་རབ་འབྲིང་ཐ་གསུམ་འབྱུང་། །གསང་སྒྲོན་ལས། 
ཉམས་ནི་འཆར་ལུགས་རྣམས་པ་གསུམ། །ཐོད་རྒལ་རིམ་གྱིས་གཅིག་ཆར་སོ། །ཉམས་སྒྲོན་ལས། དེ་ཡང་གཅིག་ཆར་ཐོད་རྒལ་པ་དང་། རིམ་
གྱིས་པ་དང་གསུམ་དུ་བསྟེན། །སློབ་དཔོན་པདྨས། གང་ཟག་དབང་པོ་རབ་གཅིག་ཆར་དུ་རྟོགས། འབྲིང་ཐོད་རྒལ་དུ་རྟོགས། ཐ་མ་རིམ་གྱིས་
རྟོགས༑ ཅེས་གསུངས་སོ། །དེའི་དང་པོ་གཅིག་ཆར་བ་ནི། མཚན་བརྗོད་ལས། སྐད་གཅིག་གཅིག་གི་བྱེ་བྲག་ཕྱེད། །སྐད་གཅིག་གཅིག་གིས་
རྫོགས་སངས་རྒྱས། །སེམས་ཀྱིས་སྐད་གཅིག་དོན་ཀུན་རིགས། །ཤེས་རབ་ཆེན་པོའི་སྐད་གཅིག་ནི། །ཆོས་ཀུན་ཁུང་དུ་ཆུད་པར་འཆང་། །ངེས་

༄༅། །དོན་འདུས་པ་ལས། དབང་པོ་རབ་ཀྱི་དོན་དུ་ནི། །བསྟན་པ་ཙམ་གྱིས་རྟོགས་པའི་ཆོས། །ཤེས་པ་ཙམ་གྱི་སངས་རྒྱས་ངེས། །
ཐིག་ལེ་ཉག་གཅིག་ཆོས་ཀྱི་སྐུ། །ཉམ་སྒྲོན་ལས། གཅིག་ཆར་སྐྱེ་མེད་རང་སྣང་དུ། རྟོགས་པས་ཡུལ་མེད་རང་སར་གྲོལ། །གཉིས་མེད་རང་བྱུང་ཡེ་
ཤེས་ལ། །སྣང་གྲགས་མ་བཅོས་ཆོས་སྐུར་ཤར། །རང་གསལ་ཐིག་ལེ་ཉག་ཅིག་ལ། །བཏང་བཞག་གཉིས་མེད་བསྒོམས་དང་བྲལ། །རང་བྱུང་ཡེ་
ཤེས་མངོན་གནས་པས། །འོད་གསལ་མཐའ་བྲལ་ཆེན་པོ་ལ། །མ་འདྲེས་ཡོངས་རྫོགས་ཐིག་ལེར་གཅིག །ཐུགས་རྗེའི་བྱིན་བརླབ་ཅིར་ཡང་འཆར། །
དོན་བསྟུས་ལས། མཉམ་ཉིད་ཡུལ་བྲལ་རང་གསལ་བས། །མི་གཡོ་གཅིག་ཆར་གང་འཇུག་པ། །ས་དང་ལམ་གྱིས་གྲངས་རྩིས་མེད། །གསང་
སྒྲོན་ལས། རང་སེམས་རྟོག་པས་སངས་རྒྱས་པ། །འོག་མའི་ལམ་ལྔ་པ་མི་བསྒྲོད། །གསང་སྔགས་རིག་པ་སྐད་ཅིག་གིས། །སྒྲིབ་པའི་ཕུང་

པོ་སེལ་བར་བྱེད། །ཅེས་གསུང་པས། ལམ་སྦྱངས་བསྒྲོད་ཀྱིས་རྩོལ་བ་མེད་པར། གནས་ལུགས་ཀྱིས་དོན་གཅིག་ཆར་དུ་རྟོགས་ནས་གྲོལ་བའོ། །
དེ་ཉིད་རང་ལ་ཡང་གཅིག་ཆར། ཐོད་རྒལ། རིམ་ཀྱིས་གསུམ་སྟེ། སྐད་ཅིག་ཡུད་ཙམ་ནས་ཡིད་རྟོགས་དབང་གསུམ་འཛོམ་ནས། མཐར་ཐུགས་
ཀྱིས་སངས་རྒྱས་ཐོབ་པའི་གཅིག་ཆར་གྱིས་གཅིག་ཆར། རྟོགས་པ་ཆོས་ཉིད་ཀྱིས་ངང་ལ་འགྱུར་བ་མེད་ཀྱང་། རྟགས་ཡོན་ཏན་རེས་ཡོད་རེས་མེད་པ་ནི་
གཅིག་ཆར་གྱིས་ཐོད་རྒལ། དང་པོ་གནས་ལུགས་གིས་དོན་གཅིག་ཆར་དུ་རྟོགས་ཀྱང་། མཉམ་རྗེས་ཡང་ཕྲ་མོ་ཡོད་ཅིང་། རྟགས་ཡོན་ཏན་རིམས་
ཀྱིས་སྐྱེ་དགོས་པ་ནི་གཅིག་ཆར་གྱི་རིམས་ཀྱིས་པའོ། །དེ་ཡང་རང་བཞིན་གྱིས་དབང་པོ་རྣོན་པོ་དང་། སྦྱང་པའི་རྣོན་པོ་གཉིས། དང་པོ་ནི་ཤན་པ་གྲི། 
རྔོན་པ་རྒྱ་དང་ལྡན་བཞིན་སངས་རྒྱས་པའོ། །སྦྱངས་པའི་རྣོན་པོ་ནི། ཤན་པ་དང་རྔོན་པར་མི་སྐྱེ། མི་ལུས་རིན་པོ་ཆེ་ཐོབ་སྟེ། སྣོད་བཅད་ཀྱིས་རྟེན་

༄༅། །འབྲེལ་ལེགས་པར་འཛོམ་ནས་གཅིག་ཆར་དུ་གྲོལ་བའོ། །གཉིས་པ་ཐོད་རྒལ་བ་ནི། གནས་པ། ཉམས་མྱོང་། རྟོགས་པ་གསུམ་
ལ༑ དང་པོ་རྟོགས་པ་ལྷག་གི་ཤར་ཡང་མི་བརྟེན་ཏེ། རེས་གནས་པ་སྐྱེ། རེས་ཉམས་མྱོང་སྐྱེ། རེས་རྟོགས་པ་སྐྱེ། རེས་ཐ་མལ་དུ་འགྲོ་བའོ། །
ཐོང་རྒལ་ཉམས་ནི། སྐྱ་ག་འཕུར་བ་དང་འདྲ། རེས་འགའ་མཐོ་ཞིང་རེས་འགའ་དམའ། །ཅེས་དང་། སློབ་དཔོན་པདྨས། ཐོད་རྒལ་བ་ནི། རེས་
སངས་རྒྱས་དང་མཉམ་སྙམ་པའི་ཉམ་རྟོག་འོང་། རེས་ཐ་མལ་དུ་འགྲོ་ནས་ང་ལ་བསྒོམས་མེད་སྙམ་པ་འོང་། འཕར་འབུབ་ཤིན་ཏུ་ཆེ་བས་བླ་མ་བརྟེན་
ཅིང་བསྒོམས། ཡུན་བསྲིང་བ་གལ་ཆེའོ། །ཅེས་གསུངས། དེ་ཉིད་རང་ལ་ཡང་གཅིག་ཆར་ཐོད་རྒལ་རིམ་གྱི་གསུམ། ཉམ་སྒྲོན་ལས། ཐོད་
རྒལ་ཉམ་ལ་ངེས་མེད་ཏེ། །ཐོད་རྒལ་གྱི་གཅིག་འཆར་ འགའ་ཞིག་གནས་ནས་མཐར་ཕྱིན་པ་ཡོད། ལ་ལ་  ཐོད་རྒལ་གྱི་ཐོད་རྒལ་ མི་གཡོ་མཉམ་ཉིད་ནས། ། 

མཐར་ཕྱིན་ཡོན་ཏན་རྫོགས་པ་ཡང་ཡོད། །ལ་ལ་དང་པོ་གནས་མ་ཐག །ཉམས་དང་དྲོད་སྐྱེ་མཐོ་དམན་ཆེ། །གོ་རིམ་ངེས་མེད་མཐར་ཕྱིན་ ཐོད་རྒལ་གྱིས་
རིམ་སྐྱེས་པ་ཡོད། །ལ་ལ་གོ་རིམ་ཅན་སྐྱེ་ལ། །སྐབས་སུ་རིམ་སྐྱེས་པའི་ཐོད་རྒལ་ ཐོད་རྒལ་སྐྱེ་བ་ཡང་ཡོད། །ཅེས་གསུངས། དེ་ལྟར་ཐོད་རྒལ་བ་
ནི༑ བརྩོན་འགྲུས་ཆེ་ན་མྱུར་དུ་གཅིག་ཆར་དུ་འགྲོ། བརྩོན་འགྲུས་ཆུང་ན་ཐ་མལ་དུ་འགྲོ་བར་གསུང་པས། ཐོང་རྒལ་བ་ལ་བརྩོན་འགྲུས་གལ་ཆེའོ། །གསུམ་
པ་རིམ་སྐྱེས་པ་ནི། མདོ་རྒྱུད། མན་ངག་ཀུན་ནས་བློ་རིམ་སྐྱེས་པ་ཡི་ཉམས་རྟོགས་ནི། རྣལ་འབྱོར་བཞིའི་རིམ་པ་ལྟར་དུ་སྐྱེ་བར་གསུངས་ཏེ། སྙིང་
ཐིག་ལས། ཆོས་ཉིད་མངོན་སུམ། ཉམས་གོང་འཕེལ། རིག་པ་ཚད་ཕེབ། ཆོས་སྣང་ཟད་སར་སྐྱོལ་བ་དང་བཞིའི་རིམ་པ་གསུངས། སྦྱོར་དྲུག་
དང་༑ ཨུ་རྒྱན་བསྙེན་བསྒྲུབ་པས། སྐུ། གསུང་། ཐུགས། ཡེ་ཤེས་དང་རྡོ་རྗེ་བཞིའི་རིམ་པར་གསུངས། ཆོས་དྲུག་ལས། ཟིན་པ། བརྟེན་

པ༑ དབང་འབྱོར་བ། མཐར་ཕྱིན་པ་དང་བཞིས་རིམ་པ་གསུང་། སྦྱོར་དྲུག་ལ་སོགས་སྔགས་ཀྱི་ལུགས་ལ། རྒྱུ། ལམ། 
འབྲས་བུ་ཐམས་ཅད་དབང་བཞིའི་འགྲོས་ཁོ་ནར་གསུང་། ནམ་མཁའ་མཛོད་ཀྱིས་མདོ་ལས། ཡེ་ཤེས་ཅུང་ཟད་མཉེས་པའི་རྣལ་འབྱོར། ཡེ་ཤེས་ཆེར་
བརྙེས་པའི་རྣལ་འབྱོར། དུ་མ་རོ་གཅིག་གིས་རྣལ་འབྱོར། བསྒོམས་སུ་མེད་པའི་རྣལ་འབྱོར་དང་བཞིར་གསུང་། རྫོགས་པ་ཆེན་པོ་ཐིག་ལེ་གསང་སྐོར་
གྱིས་རྒྱུད་ལས། དེ་ཡང་བྱ་རྩོལ་མི་མངའ་བར་ཆོས་སྐུ་ཡེ་ནས་ལྷུན་གྱིས་གྲུབ་པའོ། །དེ་ལྟ་བུའི་ངང་ལ། སང་ངེ། ས་ལེ། ལྷང་ངེ། ལྷན་ནེ། 
ཀྱིལ་ལེ། མེ་རེ། ལྷག་གེ་གནས་པ་ནི་དགོངས་པའི་ངང་ལས་མ་གཡོས་སོ། །དེ་ཡང་སྐྱེ་ལུགས་ཀྱི་རིམ་པ་བཞི། བྱིང་རྒོད་མི་མངའ་བར་ཅི་ཙམ་
གནས་པ་ནི་གནས་པའི་ཏིང་ངེ་འཛིན་ཏོ། །གསལ་ལ་མི་རྟོག་ཉིན་མཚན་མེད་པར་གནས་པ་ནི། མི་གཡོ་བའི་ཏིང་ངེ་འཛིན་ཏོ། །ལོ་དང་ཟླ་བར་

བསྒོམས་ཀྱང་བྱིང་རྒོད་མི་མངའ་བ་ནི་མཉམ་པ་ཉིད་ཀྱིས་ཏིང་ངེ་འཛིན་ཏོ། །མཚན་མའི་དངོས་པོ་ཅི་ལྟར་སྣང་ཡང་། སྣང་ལ་རང་བཞིན་མེད་དེ་
ཆོས་སྐུ་ཡི་དང་། ཆོས་སྐུའི་རང་བཞིན། ཆོས་སྐུ་བདག་ཉིད་ཆོས་སྐུར་ལྷུན་གྱིས་གྲུབ་པའོ། །བསྒོམས་རྩོལ་བ་དང་བྲལ་བས་ཐུན་དུ་བཅད་པ་མེད་
དོ༑ །ཆུ་བོ་རྒྱུན་གྱིས་རྣལ་འབྱོར་རོ། །དུས་བཞི་མཉམ་པ་ཉིད་ཀྱི་དགོངས་པའོ། །དགོས་ཆེད་ནི་གནས་སྐབས་དང་མཐར་ཐུགས་ཏེ། གནས་
སྐབས་ཀྱི་དགོས་ཆེད་ནི་སྒྲིབ་པ་དག་པ་དང་། འཁྲུལ་རྟོག་ཟིལ་གྱི་གནོན་པ་དང་། བར་ཆད་ཞི་བ་ལ་སོགས་པའོ། །མཐར་ཐུགས་གི་དགོས་ཆེད་
ནི༑ གནས་པའི་ཏིང་ངེ་འཛིན་ཐོབ་ནས་མིའི་རིག་འཛིན་ཐོབ་པ་དང་། མི་གཡོ་བའི་ཏིང་ངེ་འཛིན་ཐོབ་ནས། མངལ་གྱི་གྲོང་ཁྱེར་མི་འགྲིམ། ལྷའི་
འཛིན་ཐོབ་པ་དང་། མཉམ་པ་ཉིད་ཀྱི་ཏིང་ངེ་འཛིན་ཐོབ་ནས་ས་བཅུའི་བྱང་ཆུབ་སེམས་དཔའ་དང་དགོངས་པ་མཉམ། ལྷུན་གྱིས་གྲུབ་པའི་ཏིང་ངེ་

༄༅། །འཛིན་ཐོབ་ནས། ཆོས་སྐུར་སངས་རྒྱས། དེའི་ངང་དང་མཐར་ཕྱིན་པའི་དགོས་ཆེད། རྡོ་རྗེ་ལྟ་བུའི་སྐུ་ཐོབ་སྟེ། རིན་པོ་
ཆེའི་སྐུ་ལ་འཇིགས་པ་མེད་པའོ། །ཡེ་ཤེས་གསང་བའི་རྒྱུད་ལས། དང་པོ་གནས་པའི་ཏིང་ངེ་འཛིན། །གཉིས་པ་ལ་ནི་མི་གཡོ་བ། གསུམ་
པ་མཉམ་པ་ཉིད་དུ་སྦྱོར། །བཞི་པ་ཡེ་ཤེས་ལྷུན་གྱིས་གྲུབ། །གསང་བ་བསམ་གྱིས་མི་ཁྱབ་པའི་རྒྱུད་ལས། སེང་གེ་རྣམ་པར་འགྱིང་བའི་ཏིང་
ངེ་འཛིན་གྱིས། །མི་གཡོ་རྩེ་གཅིག་དངས་པའི་ཤེས་པ་གསལ། །རང་རིག་ཡེ་ཤེས་ཁོང་ནས་སད་པར་བྱེད། །བཟོད་པ་བརྟེན་པོས་ངན་སོང་
སྡུག་བསྔལ་སྤང་། །དཔའ་བར་འགྲོ་བའི་ཏིང་ངེ་འཛིན་གྱིས། །སྤྲོས་དང་བྲལ་བའི་མཉམ་བཞག་ཆེན་པོ་ལ། །བསམ་གྱིས་མི་ཁྱབ་ཏིང་ངེ་འཛིན་
རྩལ་དུ་ཤར། །དྲོད་ཐོབ་ནས་ནི་སྐྱེ་ལ་དབང་བ་ཡིན། །སྒྱུ་མ་ལྟ་བུའི་ཏིང་ངེ་འཛིན་གྱིས་དུ་མ་རོ་གཅིག་ས་བཅུའི་རྟོགས་པ་འཆར། དུས་གསུམ་

རྒྱལ་བའི་སྲས་པོས་གཞན་དོན་མཛོད། །རྩེ་མོར་ཕྱིན་ནས་འཕེལ་བ་རྒྱུན་མི་ཆད། །རྡོ་རྗེ་ལྟ་བུའི་ཏིང་ངེ་འཛིན་གྱིས། །བསྒོམས་ཏུ་མེད་པའི་
མཉམ་བཞག་ཆེན་པོ་ལ། །མཁྱེན་པའི་ཡེ་ཤེས་སངས་རྒྱས་ཞིང་ཁམས་མཐོངས། །མ་བཅོས་ལྷུན་གྲུབ་ཆོས་མཆོག་ཆེན་པོའི་ངང་། །སློབ་
དཔོན་པདྨས། སྣང་བ་སེམས་སུ་ཤེས་པ་རྩེ་གཅིག་རྣལ་འབྱོར། །སེམས་སྟོང་པར་ཤེས་པ་སྤྲོས་བྲལ་རྣལ་འབྱོར། །སྣང་སྟོང་གཉིས་མེད་དུ་
ཤེས་པ་རོ་གཅིག་རྣལ་འབྱོར། །གཉིས་མེད་ཤེས་བྱ་གྲོལ་བ་བསྒོམས་མེད་རྣལ་འབྱོར། །པྲ་ཁྲིད་ལས། དང་པོ་གནས་པའི་ཏིང་འཛིན་ནི། །གཉིས་
པ་ལ་ནི་མི་གཡོ་བ། །གསུམ་པ་མཉམ་པ་ཉིད་དུ་གྱུར། །བཞི་པ་ཡེ་ཤེས་ལྷུན་གྱིས་གྲུབ། །ཉམ་སྒྲོན་ལས། རིམ་ཀྱིས་ས་ནི་གནས་པ་དང་། ། 
མི་གཡོ་མཉམ་ཉིད་ལྷུན་གྱིས་གྲུབ། །བྱམས་པ་མགོན་པོས། དཀོན་མཆོག་གསུམ་པོ་འདིའི་རིག །ཐམས་ཅད་གཟིགས་པ་རྣམས་ཀྱི་ཡུལ། །

༄༅། །དེ་ཡང་རྣམས་བཞིའི་གོ་རིམ་བཞིན། །རྒྱུ་བཞི་ཡི་ནི་བསམ་མི་ཁྱབ། །བཞི་གང་ཞེ་ན། དག་དང་ཉོན་མོངས་དང་ལྡན་ཕྱིར། །
ཀུན་ནས་ཉོན་མོངས་མེད་དག་ཕྱིར། །རྣམ་པར་དབྱེ་བ་མེད་ཆོས་ཕྱིར། །ལྷུན་གྲུབ་རྣམ་པར་མི་རྟོག་ཕྱིར། །ན་རོ་པས། རིག་པ་རྩེ་གཅིག་བུམ་པའི་
དབང་༑ །བདེ་བ་སྤྲོས་བྲལ་གསང་བའི་དབང་། །བདེ་སྟོང་རོ་གཅིག་གསུམ་པའི་དབང་། །བསྒོམས་ཏུ་མེད་པར་བཞི་པ་འདོད། །ཅེས་པ་དང་། 
རྗེ་དག་པོ་རིན་པོ་ཆེ་ཡབ་སྲས་ཀྱིས། རྩེ་གཅིག །སྤྲོས་བྲལ། རོ་གཅིག །བསྒོམས་མེད་ཀྱིས་རྣལ་འབྱོར་དང་བཞིར་གསུངས། དེ་ཡང་
དག་པོ་བསྒོམས་ཆུང་གིས་ཞལ་གདམས་ལས། དང་པོ་ཏིང་ངེ་འཛིན་ངོས་འཛིན་བཞི་ནི། ངང་ལ་གནས་པ་རྩེ་གཅིག་ཡིན། །སྒྲོ་འདོག་ཆོད་པ་
སྤྲོས་བྲལ་ཡིན། །སྤང་བླང་མེད་པ་རོ་གཅིག་ཡིན། །མྱོང་བ་དག་པ་བསྒོམས་མེད་ཡིན། །མཉམ་བཞག་གིས་རྟོག་པ་བཞི་ནི། རྩེ་གཅིག་གི་

དུས་སུ་རང་བཞིན་རྟོགས། །སྤྲོས་བྲལ་དུས་སུ་ངོ་བོ་རྟོགས། །རོ་གཅིག་དུས་སུ་མཚན་ཉིད་རྟོགས། །བསྒོམས་མེད་རྟོག་པའི་འཁོར་ཡུག་ཡིན། །
རྟོགས་པའི་འཁོར་བ་བཞི་ནི། རྩེ་གཅིག་མུན་པའི་དཀྱིལ་ན་འཁྱམས། །སྤྲོས་བྲལ་མེད་པའི་སྟོང་རྫིས་ཁྱེར། རོ་གཅིག་འདྲེས་པའི་རྦ་ལ་གཡེང་། །
བསྒོམས་མེད་ཉི་མ་སྤྲིན་གྱིས་བཀབ། །རྗེས་ཤེས་བཞི་ནི། རྩེ་གཅིག་གིས་རྗེས་ཤེས་ཨཱ་འཐས་སུ་སྐྱེ། །སྤྲོས་བྲལ་གྱིས་རྗེས་ཤེས་སྒྱུ་མར་སྐྱེ། །
རོ་གཅིག་གི་རྗེས་ཤེས་སྟོང་པར་སྐྱེ། །བསྒོམས་མེད་ཀྱིས་རྗེས་ཤེས་སྙིང་རྗེར་སྐྱེ། །རྗེས་ཤེས་ཀྱི་དྲི་མ་བཞི་ནི། རྩེ་གཅིག་དངོས་འཛིན་གྱིས་དྲི་མ། །
སྤྲོས་བྲལ་ངོ་མ་ཤེས་ཀྱིས་དྲི་མ། །རོ་གཅིག་ཉམས་ཀྱིས་དྲི་མ། །བསྒོམ་མེད་ཤེས་བྱའི་དྲི་མའོ། །དྲི་མ་དག་ཚུལ་བཞི་ནི། རྩེ་གཅིག་ལས་ཀྱི་
དྲི་མ་དག །སྤྲོས་བྲལ་ཉམས་ཀྱི་དྲི་མ་དག །རོ་གཅིག་བག་ཆགས་ཀྱིས་དྲི་མ་དག །བསྒོམ་མེད་ཤེས་བྱའི་དྲི་མ་དག །བྲལ་ཐོབ་ཀྱི་ཁྱད་

པར་བཞི་ནི། རྩེ་གཅིག་ལ་བྲལ་བ་ཡོད་ལ་ཐོབ་པ་མེད། །སྤྲོས་བྲལ་ལ་བྲལ་ཐོབ་གཉིས་ཀ་ཡོད། །རོ་གཅིག་ལ་བྲལ་བ་
མེད་ལ་ཐོབ་པ་གཅིག་ཡོད། །བསྒོམས་མེད་ལ་བྲལ་ཐོབ་གཉིས་ཀ་མེད། །མཉམ་རྗེས་ཀྱིས་ཁྱད་པར་བཞི་ནི། རྩེ་གཅིག་ལ་མཉམ་རྗེས་མཚན་
ཉིད་པ་མེད། །རང་སྐབས་ཀྱི་མཉམ་རྗེས་ཡོད་ཀྱང་། །དོན་ལ་རྗེས་སྣང་འབའ་ཞིག་ཡིན། །སྤྲོས་བྲལ་ལ་མཉམ་རྗེས་ཤཀ་གིས་འབྱེད། །རོ་
གཅིག་ལ་མཉམ་རྗེས་འདྲེས། །བསྒོམས་མེད་མཉམ་བཞག་འཁོར་ཡུག་ཡིན། །བསྒོམས་པའི་དུས་བཞི་ནི། རྩེ་གཅིག་སེམས་ཉིད་ཨཱ་འཐས་
སུ་བསྒོམས་པའི་དུས། །སྤྲོས་བྲལ་སེམས་ཉིད་མཉམ་རྗེས་སུ་བསྒོམས་པའི་དུས། །རོ་གཅིག་སེམས་ཉིད་ཟུང་འཇུག་ཏུ་བསྒོམས་པའི་དུས། །
བསྒོམ་མེད་སེམས་ཉིད་མངོན་དུ་གྱུར་པའི་དུས། །མཉམ་བཞག་ཕུང་པོ་ལྔ་བྲལ་གྱི་རྟོགས་པས། །རྗེས་ཤེས་ཚོགས་བརྒྱད་ཀྱིས་དྲི་མ་དག་ཚུལ་ནི། །

རྩེ་གཅིག་གི །དུས་སུ་གཟུགས་ཀྱི་ཕུང་པོ་དང་བྲལ། སྒོ་ལྔའི་རྣམ་ཤེས་དག །སྤྲོས་བྲལ་གྱི་དུས་སུ་ཚོར་བ་དང་འདུ་ཤེས་ཀྱིས་ཕུང་པོ་དང་བྲལ། 
ཡིད་ཀྱི་ཤེས་པ་དག །རོ་གཅིག་གི་དུས་སུ་འདུ་བྱེད་ཀྱིས་ཕུང་པོ་དང་བྲལ། ཉོན་མོངས་པ་ཅན་གྱིས་ཡིད་དག །བསྒོམས་མེད་ཀྱིས་རྣམ་པར་ཤེས་
པའི་ཕུང་པོ་བྲལ། ཀུན་གཞིའི་རྣམ་ཤེས་དག །ཉམས་རྟོགས་ཀྱི་ས་འཚམ་བཞི་ནི། རྩེ་གཅིག་ཉམས་རྟོགས་དྲི་མ་ཅན། སྤྲོས་བྲལ་ཉམས་
རྟོགས་ལ་ཤན་འབྱེད། རོ་གཅིག་ཉམས་རྟོགས་ཟུང་འཇུག །བསྒོམས་མེད་རྟོགས་པའི་འཁོར་ཡུག་ཡིན། ཀུན་རྫོབ་རྒྱུ་འབྲས་མཁྱེན་ཚུལ་བཞི་
ནི༑ རྩེ་གཅིག་ཨཱ་འཐས་ཀྱི་རྒྱུ་འབྲས། སྤྲོས་བྲལ་སྒྱུ་མ་ལྟ་བུའི་རྒྱུ་འབྲས། རོ་གཅིག་ནམ་མཁའ་ལྟ་བུའི་རྒྱུ་འབྲས། བསྒོམ་མེད་གཞི་མེད་
རྟེན་ཅིང་འབྲེལ་འབྱུང་མཁྱེན་པའོ། །ཅེས་གསུངས་སོ། །དེ་ལ་ཕག་མོ་གྲུབ་པ་དང་། སློབ་དཔོན་པདྨ་ལ་སོགས་བཀའ་རྒྱུད་གོང་མ་འགའ་

༄༅། །ཞིག་གིས། རྣལ་འབྱོར་བཞི་པོ་རེ་རེ་ལ་ཡང་ཆེ་འབྲིང་ཆུང་གསུམ་རེ་གསུངས་ཏེ། བཅུ་གཉིས་སུ་དབྱེ་བར་མཛད། རྩང་པ་
རྒྱ་རས། རྣལ་འབྱོར་བཞི་པོ་རེ་རེ་ལ་ཡང་ངོ་བོ་མཐོང་མ་མཐོངས། རྩལ་རྫོགས་མ་རྫོགས། རྣམ་རྟོག་བསྒོམས་ཏུ་ཤར་མ་ཤར། ཡོན་ཏན་སྐྱེས་
མ་སྐྱེས། ཀུན་རྫོབ་ལ་བྱན་ཚུད་མ་ཚུད། གཟུགས་སྐུའི་ས་བོན་ཐེབ་མ་ཐེབ་དང་། ཟུང་དྲུག །ཡ་བཅུ་གཉིས་རེ་དབྱེ་བར་མཛད། དེ་ཉིད་རང་
ལ་ཡང་གཅིག་ཆར་ཐོད་རྒལ་རིམ་གྱིས་གསུམ། དེ་ལྟར་ཉམས་རྟོགས་རིམ་ཀྱིས་བུལ་བར་སྐྱེ་བ་ནི། རིམ་སྐྱེས་ཀྱི་རིམ་སྐྱེས། དེ་ལ་མྱུར་བར་
མྱུར་བར་སྐྱེ་བའི་རིམ་སྐྱེས་ཀྱི་ཐོད་རྒལ། དེ་ལ་ཡང་མྱུར་བར་མྱུར་བར་སྐྱེ་བ་ནི་རིམ་སྐྱེས་ཀྱི་གཅིག་ཆར་རོ། །དེ་ལ་ཐེག་པ་སྤྱི་དང་གྲང་སྤྲང་པ་ནི། 
རྩེ་གཅིག་ལ་རྩེ་གཅིག་གིས་རྣལ་འབྱོར་གཉིས། དང་པོ་རྩེ་གཅིག་ལ་གནས་པ་ཐོག་མཐའ་བར་གསུམ་ཡོད་པ་ནི། ཚོགས་ལམ་ཆེ་འབྲིང་ཆུང་གསུམ། 

ཐེག་པ་དང་བསྟུན་ཉན་རང་། རྩེ་གཅིག་གི་རྣལ་འབྱོར་ལ་ཆེ་འབྲིང་ཆུང་གསུམ། དབྱེ་བའི་རྩེ་གཅིག་ཆུང་ངུ་ནི། སྦྱོར་ལམ་དྲོད། འབྲིང་པོ་ནི། 
རྩེ་མོ་དང་བཟོད་པ། ཆེན་པོའི་ཆོས་མཆོག །ཐེག་པ་དང་བསྟུན་ན་སེམས་རྩམ། དེ་བཞིན་སྤྲོས་བྲལ་ཆུང་ངུ་ནི། མཐོང་ལམ་མམ། ས་དང་
པོ༑ སྤྲོས་བྲལ་འབྲིང་པོ་ནི། ས་གཉིས་པ། གསུམ་པ། བཞི་པ། ལྔ་པ། སྤྲོས་བྲལ་ཆེན་པོ་ནི། ས་དྲུག་པ། ཐེག་པ་དང་བསྟུན་
ན༑ དབུ་མ། རོ་གཅིག་ཆུང་ངུ་ནི། ས་གཉིས་པ། འབྲིང་པོ་ནི་བརྒྱད་པ། ཆེན་པོ་ནི་དགུ་པ། ཐེག་པ་དང་བསྟུན་ན་གསང་སྔགས། བསྒོམ་
མེད་ཆུང་ངུ་ནི། ས་བཅུ། འབྲིང་པོ་ནི་རྒྱུན་མཐའ། ཆེན་པོ་ནི་བཅུ་གཅིག་ཀུན་ཏུ་འོད་ཀྱི་ས། ཐེག་པ་དང་བསྟུན་ན་རྫོགས་ཆེན་ཡིན། ཡང་གསང་
སྔགས་ཀྱི་དབང་བཞི་དང་བསྟུན་ན། རྩེ་གཅིག་བུམ་དབང་། སྤྲོས་བྲལ་གསང་དབང་། རོ་གཅིག་དབང་གསུམ་པ། བསྒོམས་མེད་དབང་བཞི་པ་

༄༅། །ཡིན༑ ཞེས་འོད་ཟེར་བླ་མ་དང་། སློབ་དཔོན་པདྨ་ལ་སོགས་བཀའ་རྒྱུད་གོང་མ་རྣམས་ཀྱིས་གསུངས་སོ། །གཉིས་པ་
ཉམས་སུ་ལེན་པ་གནད་ཀྱིས་གདམས་པ་ནི། དེ་ལྟར་མདོ་རྒྱུད་གཉིས་ཀྱི་དགོངས་ཕྱོགས་གཅིག་ཏུ་དྲིལ་བའི་མན་ངག་ཉམས་སུ་ལེན་པའོ། །དེ་ལ་གསུམ། 
སྦྱོར་བ་དང་། དངོས་གཞི་དང་། རྗེས་སོ། །དང་པོ་སྦྱོར་བ་སྔོན་འགྲོའི་ཆོས་བརྒྱད་དེ། འཁོར་བ་སྤྱི་དང་ཚེ་འདིའི་བྱ་བ་ལ་བློ་ལོག་ནས་ཆོས་ཀྱི་ཕྱོགས་སུ་
བློ་ཐག་ཆོད་པར་བྱ་བའི་ཕྱིར། དལ་འབྱོར་རྙེད་དཀའ་ལ་སོགས་བསྒོམས་པའི་ཁྲིད་དང་། །ཕྱི་པ་མུ་སྟེག་པ་དང་ནང་པ་སངས་རྒྱས་པའི་ཁྱད་པར་དབྱེ་
ཞིང་༑ དཀོན་མཆོག་གིས་སྐྱབས་འོག་ཏུ་ཚུད་པའི་ཕྱིར། སྐྱབས་འགྲོའི་ཁྲིད་དང་། ཐེག་པ་ཆེ་ཆུང་གི་ཁྱད་པར་དབྱེ་ཞིང་། གཞན་དོན་ཕུན་སུམ་
ཚོགས་པའི་ལེགས་ཚོགས་ཀྱིས་རྟེན་འབྲེལ་འགྲིགས་པའི་ཕྱིར། སེམས་བསྐྱེད་ཀྱིས་ཁྲིད། སྒྲིབ་གཉིས་དག་པའི་ཕྱིར། རྡོ་རྗེ་སེམས་དཔའི་བསྒོམ་

བཟླས་ཀྱི་ཁྲིད། ཚོགས་གཉིས་རྫོགས་པའི་ཕྱིར། མཎྜལ་གྱི་ཁྲིད་དང་། བྱིན་བརླབ་རྒྱུད་ལ་འཇུག་ཅིང་དོན་གཉིས་འགྲུབ་པའི་ཕྱིར། བླ་མའི་རྣལ་
འབྱོར་གྱིས་ཁྲིད། བར་ཆད་ཞི་བའི་ཕྱིར། ཧཱུྃ་སྦྱངས་གིས་ཁྲིད་ལྟ་བ་རྣམ་དག་མ་རྟོག་པར་འཆི་ན་དགོས་པའི་འཕོ་བའི་ཁྲིད་དོ། །དང་པོ་ལ་བཞི་སྟེ། 
དལ་འབྱོར་རྙེད་དཀའ་དང་། འཆི་བ་མི་རྟག་པ་དང་། ལས་རྒྱུ་འབྲས། འཁོར་བའི་ཉེས་དམིགས་སོ། །དང་པོ་ལ་བཞི། དལ་འབྱོར་རྙེད་དཀའ་
བསྒོམ་པ་དང་། བསྒོམས་པའི་ཕན་ཡོན་དང་། མ་བསྒོམས་པའི་ཉེས་དམིགས་དང་། རྒྱུད་ལ་སྐྱེས་པའི་ཚད་དོ། །དང་པོ་ལ་གསུམ། རྒྱུའི་
སྒོ་ནས་རྙེད་པར་དཀའ་བ། དཔེའི་སྒོ་ནས་རྙེད་པར་དཀའ་བ། ངོ་བོའི་རྣམས་གྲང་གི་སྒོ་ནས་རྙེད་པར་དཀའ་བའོ། །དང་པོ་མི་ལུས་རིན་པོ་ཆེའི་
རྒྱུ་ནི། དགེ་བ་རྣམ་པར་དག་པ་ཡིན། དགེ་བ་རྣམ་པར་དག་པ་ནི་ཚུལ་ཁྲིམས་རྣམ་པར་དག་པའི་གཞི་བྱས། དགེ་བ་རྣམ་པར་དག་པའི་རྒྱུ་བྱས། 

༄༅། །སྨོན་ལམ་རྣམ་པར་དག་པས་འཚམ་སྦྱར་བ་གཅིག་ཡིན། དེ་ལྟ་བུའི་དགེ་བ་རྣམས་ནི་ཤིན་ཏུ་ཡང་དཀོན་ཏེ། ངན་སོར་གསུམ་ན་
སྡུག་བསྔལ་གྱིས་རང་བཞིན་མིན་པ་ཆོས་མི་དར་བས། དགེ་བ་རྣམ་དག་མི་དགོས་མ་དག་པ་ཡང་མེད། དེ་བཞིན་དུ་མི་ཁོམས་པའི་གནས་རྣམས་སུ་ཆོས་
བྱེད་པའི་སྐལ་བ་མེད་པས། དགེ་བ་མེད། ཡུལ་དབུས་སམ། ཆོས་དར་ས་ན་ཡང་དགེ་བ་བྱེད་མི་ཤིན་དུ་ཡང་དཀོན། དགེ་བ་བྱེད་མི་རྣམས་ཀྱིས་
ཀྱང་༑ ཉོན་མོངས་པ་དང་འདྲེས་པ། མི་དགེ་བ་དང་འདྲེས་པའི་དགེ་བ་རྣམ་པར་མ་དག་པ་ཙམ་ལས། རྣམ་དག་ཐོན་པ་ནི་ཤིན་ཏུ་ཡང་དཀའོ། །དེ་
ལྟར་རྒྱུ་དགེ་བ་དཀོན་པས། འབྲས་བུ་མི་ལུས་དཀོན་པ་ཆོས་ཉིད་ཡིན་ཏེ། དཔེར་ན་དཔྱིད་ས་བོན་དཀོན་ན་སྟོན་འབྲས་བུ་དཀོན་པ་ལྟ་བུའོ། །དེ་ལྟར་
རྒྱུའི་སྒོ་ནས་རྙེད་པར་དཀའ་བ་ལ་ཞིབ་པར་བསམ་པ་བཏང་ལ། ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམ་པ་གལ་ཆེའོ། །གཉིས་པ་དཔེའི་

སྒོ་ནས་རྙེད་པར་དཀའ་བ་ནི། དཔེར་ན་སྟོང་གསུམ་གྱི་སྟོང་ཆེན་པོ་ཚུན་ཆུད་དེ་རྒྱ་མཚོ་ཆེན་པོ་གཅིག་ཏུ་གྱུར་ལ། དེའི་ཞབས་ན་རུ་སྦལ་ཞར་བ་གཅིག་ཡོད་
སྟེང་ན་གསེར་གྱི་རྙ་ཤིང་བུ་ག་གཅིག་པ་གཅིག་ཕྱོགས་བཞི་འཚམ་བརྒྱད་ནས་རླུང་གིས་གཡེང་ཤིང་འགྲོ་བ་གཅིག་ཡོད་ན། རུ་སྦལ་དེའི་མགྲིན་པ་རྙ་ཤིང་དེའི་
བུ་གར་ཆུད་པར་འདོད་ནས། ལོ་བརྒྱ་རེ་ཤིང་རྒྱ་མཚོའི་ཁར་ཐང་རེ་འཕུར་ནས། རུ་སྦལ་གྱི་མགྲིན་པ་རྙ་ཤིང་གི་བུ་གར་ཆུད་པ་ཤིན་དུ་ཡང་དཀའ་སྟེ།
རྙ་ཤིང་དེ་རུ་སྦལ་གྱི་ཐད་ཀར་མལ་གཅིག་ཏུ་སྡོད་པ་གཅིག་ཡིན་ན་ཡང་ཆུད་སྲིད་ཙ། ཕྱོག་ཀུན་དུ་རླུང་གི་གཡེང་ནས་འགྲོ་བའི་ཕྱིར་དང་། རྒྱ་མཚོ་དེ་
ཡང་ཁ་ཁྱེར་ཆུང་ཆུང་གཅིག་ཡིན་ན་ཆུད་སྲིད་ཙམ། ཆེ་དྲག་པའི་ཕྱིར་དང་། རྙ་ཤིང་དེ་བུ་ག་མང་པ་ཅན་གཅིག་ཡིན་ན་ཆུད་སྲིད་ཙ། གཅིག་པས་མེད་
པའི་ཕྱིར་དང་། རུ་སྦལ་དེ་དབང་པོ་ཚང་བ་གཅིག་ཡིན་ན་ཡང་ཆུད་སྲིད་ཙ། ཞར་བ་ཡིན་པའི་ཕྱིར་དང་། ལན་གྲངས་མང་པོ་འཕུར་ན་ཡང་ཆུད་སྲིད་

༄༅། །ཙ༑ ལོ་བརྒྱ་ཤིང་ཐང་རེ་བས་མི་འཕུར་བའི་ཕྱིར་དང་། རུ་སྦལ་གྱི་མགྲིན་པ་རྙ་ཤིང་གིས་བུ་གར་ཆུང་པ་ནི་ཤིན་དུ་དཀུའོ། །
ལུས་རིན་པོ་ཆེ་ཐོབ་པ་ནི་དེ་ཙམ་ཅིག་དཀའ་བར་གསུང་། །གཞན་ཡང་རྔ་ལ་སྲན་མ་གཏོར་ན་ཆགས་པ་ཤིན་ཏུ་ཡང་དཀའ། མི་ལུས་རིན་པོ་ཆེ་ཐོབ་པ་དེ་
ཙམ་དཀའ། རྒྱ་ཁབ་བཙུག་པའི་རྩེ་མོར་ཡུངས་གཞི་ཕྱར་ན་ཆགས་པ་ཤིན་ཏུ་དཀའོ། །མི་ལུས་རིན་པོ་ཆེ་༴ མི་གཙང་ཕྱག་དར་ཁྲོད་ན་ཡིད་བཞིན་གྱི་
ནོར་བུ་ནི་རྙེད་པ་ཤིན་དུ་དཀའ། མི་ལུས་༴ ཨུ་དུམྺ་རའི་མེ་ཏོག་མཐོང་བ་ཤིན་ཏུ་ཡང་དཀའ། མི་ལུས་༴ ཉིན་པར་གྱི་སྐར་མ་མཐོང་བ་ཤིན་དུ་ཡང་
དཀའ༑ མི་ལུས་རིན་པོ་ཆེ་དེ་བས་ཀྱང་ཐོབ་པར་དཀའ་བར་གསུང་། དེ་ལྟར་དཔེའི་སྒོ་ནས་རྙེད་པར་དཀའ་བ་རྣམས་ལ་ཞིབ་པར་བསམ་པ་བཏང་ལ། 
ཞེ་ཐག་པ་ནས་རང་རྒྱུད་དང་འདྲེས་པར་བསྒོམས་པ་གལ་ཆེའོ། །གསུམ་པ་ངོ་བོའམ། རྣམས་གྲངས་གིས་སྒོ་ནས་རྙེད་པར་དཀའ་བ་ལ། ངོ་བོ་ནི་

དལ་འབྱོར་བཅོ་བརྒྱད་ཚང་བའི་མི་ལུས་རིན་པོ་ཆེ་འདི་ཡིན། དེ་ཡང་དལ་བ་ཐོབ་དཀའ། འབྱོར་པ་རྙེད་དཀའ་བའོ། །དེ་ལ་གཉིས། ཐུན་མོང་གི་དལ་
འབྱོར་དང་། ཁྱད་པར་གྱིས་དལ་འབྱོར་རོ། །དང་པོ་ནི་མི་ཁོམས་བརྒྱད་ལས་ཐར་བ་ནི་དལ་བ་ཡིན། མདོ་ལས། དམྱལ་བ་ཡི་དྭགས་དུད་འགྲོ་དང་། །
ཀླ་ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་ཀྱིས་སྟོང་པ། །ལྐུག་པ་འདི་ནི་མི་ཁམས་བརྒྱད། །ཅེས་གསུང་པས། ངན་སོང་གསུམ། ལྷ་ཚེ་རིང་
པོ་དང་མི་མ་ཡིན་པའི་འགྲོ་བ་བཞི། མཐའ་ཁོབ་ཀླ་ཀློ་དང་། ལོག་ལྟ་ཅན་དང་། སངས་རྒྱས་ས་སྟོང་པ་དང་། ལྐུག་པ་སྟེ། མིའི་འགྲོ་བ་བཞི་
དང་བརྒྱད་ནི། ཆོས་བྱེད་པའི་སྐལ་བ་དང་མི་ལྡན་པས་མི་ཁམས་པའི་གནས་བརྒྱད་ཞེས་བྱའོ། །མི་ཁམས་པའི་གནས་དེ་བརྒྱད་ལ་ཐར་བ་ནི་དལ་བ་
བརྒྱད་ཡིན་ཏེ། སྡུད་པ་ལས། མི་ཁམས་བརྒྱད་སྤང་དེའི་དལ་བ་རྟག་ཏུ་རྙེད། །ཅེས་གསུངས། འབྱོར་པ་བཅུ་ནི། མདོ་ལས། མི་ཉིད་

༄༅། །དབུས་སྐྱེས་དབང་པོ་ཚངས། །ལས་མཐའ་མ་ལོག་གནས་ལ་དད། །སངས་རྒྱས་བྱོན་དང་དེས་ཆོས་གསུངས། །བསྟན་པ་གནས་
དང་དེ་རྗེས་འཇུག །གཞན་ཕྱིར་སྙིང་ནས་བརྩེ་བའོ། །ཅེས་གསུངས་པ་ལ་རང་འབྱོར་ལྔ་དང་གཞན་འབྱོར་ལྔའོ། །རང་འབྱོར་ལྔ་ནི། མི་ཉིད་ཅེས་པ་ནི། 
ངན་སོང་ལ་སོགས་འགྲོ་བ་གཞན་རྣམས་སུ་མ་སྐྱེས་ནས་མིར་སྐྱེས་པ་དང་། དབུས་སྐྱེས་ཏེ། མཐའ་ཁོབ་ལ་སོགས་པར་མ་སྐྱེས་ནས། དབུས་སུ་
སྐྱེས་པ་གཅིག་དགོས། དབུས་ལ་ས་འཚམ་དང་ཡོན་ཏན་གྱིས་དབུས་གཉིས་ཡོད་པ་ལ། འདི་ནི་ཡོན་ཏན་གྱི་དབུས་ཡིན་ཏེ། ཐེག་པ་ཆེན་པོའི་ཆོས་
དར་ས་དེའོ། །དེ་ལྟར་དབུས་སུ་སྐྱེས་པ་དང་། དབང་པོ་ཚང་སྟེ། དབུས་སུ་སྐྱེས་པ་ལ་ཡང་ལྐུག་པ་ལ་སོགས་པ་ཡང་ཡོད་པས། དབང་པོ་
ཚང་བ་དང་། ལས་མཐའ་མ་ལོག་སྟེ། དབང་པོ་ཚངས་ཡང་ལས་མཐའ་ལོག་པ་ཡང་ཡོད་དེ། ལས་དཀར་པོ་དགེ་བ་སྤང་ནས་མི་དགེ་བ་བསྒྲུབ་

པ་ནི་ལས་མཐའ་ལོག་པའོ། །མི་དགེ་བ་སྤང་ནས་དགེ་བ་བསྒྲུབ་པ་ནི་ལས་མཐའ་མ་ལོག་པའོ། །དེ་ལྟར་ལས་མཐའ་མ་ལོག་པ་དང་། གནས་ལ་
དང་སྟེ། དང་པའི་གནས་ཕྱིན་ཅི་མ་ལོག་པ་ནང་པ་སངས་རྒྱས་པའི་དཀོན་མཆོག་གསུམ་ལ་དད་པའོ། །གཞན་འབྱོར་ལྔ་ནི། སངས་རྒྱས་བྱོན་དང་
ཅེས་པ་ནི་སངས་རྒྱས་མི་བྱོན་པའི་དུས་ལ་མི་ལུས་ཐོབ་ཀྱང་། སངས་རྒྱས་ས་སྟོང་པ་ཞེས་བྱ་བའི་མི་ཁམས་པའི་གནས་ཡིན་པས། སངས་རྒྱས་
བྱོན་པ་དང་། དེས་ཆོས་གསུངས་ཏེ། སངས་རྒྱས་ཀྱི་སྤྲུལ་པ་འཇིག་རྟེན་དུ་བྱོན་ཀྱང་དེས་ཆོས་མི་གསུངས་པ་ཡང་ཡོད་པས། དེས་ཆོས་གསུངས་
པ་དང་། བསྟན་པ་གནས་ཏེ། དེས་ཆོས་གསུང་ཀྱང་བསྟན་པ་ནུབ་ཐོན་པ་ཡང་ཡོད་པས། བསྟན་པ་གནས་པ་དང་མཇལ་བ་དང་། དེ་རྗེས་
འཇུག་སྟེ། བསྟན་པ་གནས་ཀྱང་རང་དེའི་རྗེས་སུ་མ་འཇུག་ན། ཕན་པ་མེད་པས། དེས་རྗེས་སུ་འཇུག་པ་དང་། གཞན་ཕྱིར་སྙིང་ནི་བརྩེ་བ་སྟེ། 

རང་ལ་ཡོན་ཏན་གྱིས་གདིང་དང་ལྡན་ཤིང་། སྙིང་རྗེ་ཆེན་པོའི་མགོན་མཛད་པའི་མཁན་པོ་སློབ་དཔོན་མཚན་ཉིད་དང་ལྡན་པ་དང་
མཇལ་བའོ། །དེ་ལྟར་དལ་བ་བརྒྱད། འབྱོར་པ་བཅུ་དང་བཅོ་བརྒྱད་ནི་དལ་འབྱོར་བཅོ་བརྒྱད་ཞེས་བྱའོ། །དེ་ཡང་དལ་འབྱོར་གཉིས་སུ་འདུ་སྟེ། 
དལ་བ་ནི་འགལ་རྐྱེན་དང་བྲལ་བ། འབྱོར་པ་ནི་མཐུན་རྐྱེན་འཛོམ་པའོ། །གཉིས་པ་ཁྱད་པར་གྱིས་དལ་འབྱོར་བ་ནི། ནམ་མཁའ་རིན་པོ་ཆེའི་མདོ་
ལས༑ གསོལ་བ། བཅོམ་ལྡན་འདས་དལ་འབྱོར་ཅི་ལྟར་ཤེས་པར་བྱ། བཀའ་སྩལ་པ། སེམས་རྣམ་པར་རྟོག་པས་དབེན་པ་བཅོམ་སྟེ། 
གཡེང་བ་ནི་བྲིལ་བ་སྟེ། སེམས་ལ་རྣམ་པར་རྟོག་པ་ཞི་ནས་རང་བཞིན་དུ་གནས་པ་ནི་དལ་བ་ཞེས་བྱའོ། །འབྱོར་པ་ནི། དེ་ལྟར་སེམས་ཀྱིས་རང་
བཞིན་ཤེས་ལ་བློ་ཡང་དག་པའི་དོན་ལ་འབྱོར་པ་ནི། འབྱོར་པ་ཞེས་བྱའོ། །ཅེས་གསུངས་པས། སེམས་ཚོགས་དྲུག་གིས་ཡུལ་ལ་འཇུག་ཅིང་རྣམ་

པར་གཡེང་བ་ནི་བྲེལ་བ་སྟེ། མི་ཁམས་པའི་གནས་སོ། །སེམས་ལ་རྣམ་པར་རྟོག་པ་ཞི་ནས་རང་བཞིན་དུ་གནས་པ་ནི་དལ་བའོ། །དེ་ལྟར་ཞི་གནས་
ལ་བརྟེན་ནས་ལྷག་མཐོང་གིས་ལྟ་བ་རྣམ་པར་དག་པ་རྟོགས་པ་ནི་འབྱོར་པའོ། །དེ་ལྟར་ཞི་ལྷག་ཟུང་འཇུག་གི་དོན་མཐར་ཕྱིན་པས་ཚེ་གཅིག་ལ་
སངས་རྒྱས་པའོ། །འོག་མ་ཐུན་མོང་སྤྱིའི་དལ་འབྱོར་ནི་ཐོས་བསམ་བྱེད་པའི་རྟེན་ཡིན། འདི་ནི་དེ་ལ་བསྟན་ནས་བསྒོམས་བསྒྲུབ་བྱེད་པའི་རྟེན་ཡིན་
པས༑ ཚེ་གཅིག་ལ་སངས་རྒྱས་བསྒྲུབ་པའི་རྟེན་ཡིན་པས་ཁྱད་པར་འཕགས་སོ། །འོན་ཀྱང་དེ་གཉིས་རྟེན་བ་པ་ཡིན་པས་དོན་གཅིག་ལ་མ་ 
འདྲེས་ཏེ་ཤེས་པར་བྱའོ། །དེ་ལྟར་དལ་འབྱོར་ཕུན་སུམ་ཚོགས་པ་ནི། མི་ལུས་རིན་པོ་ཆེ་ཞེས་བྱའོ། །མི་ལུས་གཞན་རྣམས་ནི་མི་ལུས་ཙམ་ཡིན་
ཀྱང་རིན་པོ་ཆེ་མ་ཡིན་ནོ། །དེ་ལ་སེམས་ཅན་གཞན་རྣམས་གྲངས་མང་པའི་ནང་དུ་མི་ལུས་རིན་པོ་ཆེ་འདི་ཐོབ་པ་ནི་ཤིན་ཏུ་ཡང་དཀའ་སྟེ། 
དམྱལ་བ་

༄༅། །ལ་ས་ཡི་རྡུལ་ཙམ། ཡི་དྭག་ལ་ཁ་བ་བུ་ཡུག་ཙམ། བྱོལ་སོང་ལ་ཆང་དར་མའི་སྦང་མ་ཙམ་ཡོད་པར་གསུང་། དེ་ལ་ལྟོས་
ཏེ་མཐོ་རིས་གསུམ་ལ་སེན་མོའི་ཐོག་གིས་རྡུལ་ཙམ་བས་མེད་པར་གསུང་། ཡང་འགྲོ་བ་རིགས་དྲུག་གིས་སེམས་ཅན་རྣམས་གོང་མ་གོང་མ་རྣམས་ལ་
ལྟོས་ཏེ། འོག་མ་འོག་མ་རྣམས་ལ་སའི་རྡུལ་ཙམ་ཡོད་པར་གསུང་། འོག་མ་འོག་མ་རྣམས་ལ་ལྟོས་ཏེ། གོང་མ་གོང་མ་རྣམས་ལ་སེན་མོའི་
ཐོག་གི་རྡུལ་ཙམ་ལས་མེད་པར་གསུངས་ཏེ། དེ་ལྟར་རིགས་དྲུག་གིས་སེམས་ཅན་རྣམས་འོག་མ་འོག་མ་རྣམས་ཀྱི་མང་བའི་དོན་ནི། སྣུད་ལམ་
མཐུར་བདེ་བ་བཞིན་དུ། སེམས་ཅན་རྣམས་མི་དགེ་བ་བྱེད་མི་ནི་ཤིན་ཏུ་མང་། དགེ་བ་བྱེད་མི་ནི་ཤིན་དུ་ཉུང་། དེ་ཡང་མི་དགེ་བ་ཆེན་པོ་བྱེད་མི་ནི་ཤིན་
དུ་ཡང་མང་། མི་དགེ་བ་ཆུང་བ་ནི་ཤིན་ཏུ་ཡང་ཉུང་བའི་ཕྱིར་རོ། །དེ་རྣམས་ཡང་གཟུགས་ཅན་གྱིས་སེམས་ཅན་ཡིན། གཟུགས་མེད་ཀྱིས་སེམས་

ཅན་ནི་དེ་ལས་ཡང་མང་། ཚད་མེད། གྲངས་མེད། དཔག་ཏུ་མེད་པས་མང་བར་གསུངས། དེ་ལྟ་བུའི་སེམས་ཅན་རྣམས་གྲངས་མང་པོའི་ནང་
ནས༑ དལ་འབྱོར་གྱི་མི་ལུས་རིན་པོ་ཆེ་ཐོབ་པ་ཤིན་ཏུ་ཡང་དཀའ་བ་ཡིན་ཏེ། ཕ་དམ་པས། སྤྱིར་སེམས་ཅན་རྣམས་ཀྱི་ལུས་མཐོང་ན། མི་
ལུས་ཐོབ་པ་མེད་པ་ཙམ། །དགོས་ཁ་འཐོར་བའི་ལུས་མཐོང་ན། །མི་ལུས་ཐོབ་པ་སྲིད་པ་ཙམ། །ཅེས་གསུངས དེ་ལྟ་བུའི་སེམས་ཅན་
རྣམས་གྲངས་མང་པོའི་ནང་ནས། མི་ལུས་རིན་པོ་ཆེ་ཐོབ་པར་དཀའ་ལུགས་རྣམས། སྔར་གྱིས་དཔེ་རྣམས་དང་སྦྱར་ཞིང་ཞིབ་པར་བསམ་པ་
བཏང་ལ། ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམས་པ་གལ་ཆེའོ། །དེ་ལྟར་སེམས་ཅན་རྣམས་གྲངས་མང་པོའི་ནང་ནས། མི་
ལུས་རིན་པོ་ཆེ་ད་རེས་ཐོབ་པ་འདིའི་ཐོག་ནས་བྱང་ཆུབ་མ་བསྒྲུབ་ན། ཕྱིས་ནས་མི་ལུས་ཐོབ་པའི་རེ་ཐག་ཆད་ཅིང་། མཐའ་མེད་པའི་འཁོར་བ་སྡུག་

༄༅། །བསྔལ་གྱིས་རྒྱ་མཚོ་ཆེན་པོར་འཁྱམ་པར་ངེས་ཏེ། སློབ་དཔོན་ཞི་བ་ལྷས། དལ་འབྱོར་འདི་ནི་ཤིན་ཏུ་རྙེད་པར་དཀའ། །
སྐྱེས་བུའི་དོན་གྲུབ་ཐོབ་པར་འགྱུར་བ་ལ། །གལ་ཏེ་འདི་ལ་ཕན་པ་མ་བསྒྲུབ་ན། །ཕྱིས་འདི་ཡང་དག་འབྱོར་པ་ག་ལ་འགྱུར། །ཅེས་གསུངས། 
དེ་བས་ན་ཚེ་རབ་སྔོན་ནས་ཚོགས་བསགས་བསགས་སྒྲིབ་པ་སྦྱང་སྦྱང་བའི་འབྲས་བུ། མི་ལུས་རིན་པོ་ཆེ་ད་རེས་ཐོབ་པའི་ཐོག་ནས། འཇིག་རྟེན་
ཚེ་འདིའི་བྱ་བ་ཕྱོགས་སུ་རྣམ་པར་མི་གཡེང་ནས། བྱང་ཆུབ་བསྒྲུབ་པ་གལ་ཆེ་སྟེ། སློབ་དཔོན་ཞི་བ་ལྷས། མི་ཡི་གྲུ་ལ་བརྟེན་ནས་ནི། །སྡུག་
བསྔལ་ཆུ་བོ་ཆེ་ལས་སྒྲོལ། །གྲུ་འདི་ཕྱིས་ནས་རྙེད་དཀའ་བས། །རྨོངས་པ་དུས་སུ་གཉིད་མ་ལོག །ཅེས་དང་། སློབ་དཔོན་པདྨས། ཀྱེ་མ་
བདག་ལ་སྐྱེ་གནས་བར་དོ་ཤར་དུས་འདིར། །ཚེ་ལ་ལོང་མེད་བརྩོན་འགྲུས་བསྐྱེད་བྱས་ནས། །ཐོས་བསམ་བསྒོམས་གསུམ་དོན་ལ་མ་ཡེང་འཇུག །

སྣང་སེམས་ལམ་སློང་སྐུ་གསུམ་མངོན་གྱུར་བྱ། །ཅེས་གསུངས་སོ། །དེ་ལྟར་རྒྱུའི་སྒོ་ནས་རྙེད་པར་དཀའ་བ་དང་། དཔེའི་སྒོ་ནས་རྙེད་པར་དཀའ་བ་
དང་༑ ངོ་བོ་རྣམས་གྲང་གིས་སྒོ་ནས་རྙེད་པར་དཀའ་བ་རྣམས་ལ། རྟོགས་དཔྱོད་བསམ་ཞིག་འབྲེལ་བས་ཞེ་ཐག་པ་ནས་རང་རྒྱུད་དང་འདྲེས་ངེས་པར་
བསྒོམས་པ་གལ་ཆེའོ། །གཉིས་པ་དལ་འབྱོར་རྙེད་པར་དཀའ་བསྒོམས་པའི་ཕན་ཡོན་ནི། དཔེར་ན་དེད་དཔོན་རིན་པོ་ཆེའི་གླིང་དུ་ཕྱིན་ནས་ཡིད་
བཞིན་གྱིས་ནོར་བུ་རིན་པོ་ཆེ་ལོན་པ་བཞིན་དུ། དལ་འབྱོར་རྙེད་དཀའ་དྲན་པའི་སྟོབས་ཀྱི་འཇིག་རྟེན་ཚེ་འདིའི་བྱ་བ་བཏང་ནས་བྱང་ཆུབ་བསྒྲུབ་པས། 
མི་ལུས་ཐོབ་པ་དེས་བྱང་ཆུབ་བསྒྲུབ་པའི་རྟེན་དུ་འགྱུར་བའོ། །གསུམ་པ་མ་བསྒོམས་པའི་ཉེས་དམིགས་ནི། དེད་དཔོན་རིན་པོ་ཆེའི་གླིང་དུ་ཕྱིན་
ནས་སྟོང་ལོག་བྱས་པ་བཞིན་དུ་དལ་འབྱོར་རྙེད་དཀའ་མ་དྲན་པའི་སྟོབས་ཀྱིས། བྱང་ཆུབ་སྒྲུབ་པ་སྤང་ནས་ཚེ་འདིའི་བྱ་བ་མི་དགེ་བའི་ལས་བསྒྲུབ་

༄༅། །པས༑ མི་ལུས་ཐོབ་པ་དེས། ངན་སོང་མ་སོགས་འཁོར་བའི་སྡུག་བསྔལ་བསྒྲུབ་པའི་རྟེན་དུ་གྱུར་པའོ། །དེ་བས་མི་ལུས་
ཐོབ་པ་དེ། འཁོར་བའི་སྡུག་བསྔལ་བསྒྲུབ་པའི་རྟེན་དུ་མ་སོང་ཤིང་། བྱང་ཆུབ་སྒྲུབ་པའི་རྟེན་དུ་གྱུར་པ་ཞིག་དགོས་སོ། །བཞི་པ་རྒྱུད་ལ་སྐྱེས་པའི་
ཚད་དཔེ་དོན་གཉིས་ཡོད་པས། དཔེ་ནི། དགེ་བཤེས་སྤྱན་སྔ་བ་ལྟ་བུ་ཞིག་དགོས་ཏེ། གཉིད་གཏན་ནས་སྤང་ནས་མི་གཡོ་བའི་བསྙེན་པ་མཛད་པ་
ལ༑ འདས་ཁ་དུང་ཕྱུར་དགུ་ཐོན་པར་སྐད། དགེ་བཤེས་རྣལ་འབྱོར་པས། བུ་སྐབས་སུ་ཁམས་མ་བསྲང་ན་ཁམས་ལོག་འོང་ཉན་ཡོད་གསུང་པ་ལ། 
དེ་རང་ལགས་ཏེ། དལ་འབྱོར་རྙེད་དཀའ་འདི་བསམ་ན། གཉིད་ལོག་ལོང་རང་མི་འདུག་གསུང་བར་གདའ། དལ་འབྱོར་རྙེད་དཀའ་དྲན་པའི་ཚད་ལ་
དེ་ལྟ་བུ་ཞིག་དགོས། དོན་ལ་ཉམ་རྟོག་ཟུང་འབྲེལ་ཞིག་སྐྱེ་དགོས་ཏེ། མི་ལུས་རིན་པོ་ཆེ་ཐོབ་པར་དཀའ་བ་ལ། ངེས་པར་ཡིད་ཆེས། ཐག་

ཆོད༑ ཐེ་ཚོམ་དང་བྲལ་བ་ནི་རྟོག་པ། དེ་ལྟར་རྟོགས་པའི་ཐོག་ནས། ཨ་ཙ་མ་མི་ལུས་རིན་པོ་ཆེ་འདི་ཐོབ་པ་ནི་དཀའ། འཇིག་པ་ནི་སླ། གལ་ཏེ་
ཆོས་མ་བསྒྲུབ་པར་འཆི་ན་ཉེས་རེ་ཆེ་སྙམ་དུ། སྐྲག་སྔང་ཚ་ཀམ་ཀམ་སྐྱེ་བ་ནི་ཉམ། དེ་ལྟར་ཉམ་རྟོག་ཟུང་འབྲེལ་དུ་སྐྱེས་ནས། འཇིག་རྟེན་ཚེ་འདིའི་
བྱ་བ་ཐམས་ཅད་ལིང་གྱིས་བཏང་ནས། ཆོས་བསྒྲུབ་པ་ལས་མི་འདའ་བ་ནི། དལ་འབྱོར་རྙེད་དཀའ་རྒྱུད་ལ་སྐྱེས་པའི་ཚད་དོ། །དེ་ལྟར་ཚད་ལྡན་རྒྱུད་
ལ་མ་སྐྱེས་ཀྱི་བར་དུ་བསྒོམ་པ་གལ་ཆེའོ། །དེ་ཡང་ལན་གཅིག་སྐྱེས་པས་མི་ཆོག་རྒྱུད་ལ་བརྟེན་པ་གལ་ཆེའོ། །གཉིས་པ་འཆི་བ་མི་རྟག་པ་ལ་ཡང་
བཞི༑ འཆི་བ་མི་རྟག་པ་བསྒོམས་པ་དང་། བསྒོམས་པའི་ཕན་ཡོན། མ་བསྒོམ་པའི་ཉེས་དམིགས་དང་། རྒྱུད་ལ་སྐྱེས་པའི་ཚད་དོ། །དང་
པོ་གཉིས། སྤྱི་དང་བྱེ་བྲག་གོ། །དང་པོ་ནི་སྤྱིར་འདུས་བྱས་ཐམས་ཅད་མི་རྟག་པའི་རང་བཞིན་ཡིན་ཏེ། མདོ་ལས། ཀྱེ་མ་འདུས་བྱས་རྣམས་མི་

༄༅། །རྟག །སྐྱེ་ཤི་འཇིགས་པའི་ཆོས་ཅན་ཏེ། །ཅེས་དང་། འདུས་བྱས་རྟག་པར་གྱུར་པ་ཡི། །གནས་ནི་གང་ན་ཡང་མི་རྙེད་དོ། །
འདུས་བྱས་ཐམས་ཅད་མི་རྟགས་ཀྱི། །མྱ་ངན་མ་བྱེད་ཀུན་དགའ་བོ། །ཅེས་གསུང་། གཉིས་པ་བྱེ་བྲག་ལ་བཞི། ཕྱི་སྣོད་དུས་དང་འཇིག་རྟེན་མི་རྟག་
པ་དང་། ནང་བཅུད་སེམས་ཅན་མི་རྟག་པ་དང་། འབྱོར་པ་ལོངས་སྤྱོད་མི་རྟག་པ་དང་། རང་མི་རྟག་པའོ། །དང་པོ་ཕྱི་སྣོད་དུས་དང་འཇིག་རྟེན་
མི་རྟག་པ་ནི། བསྐལ་པ་འདི་ཡང་མི་རྟག་སྟེ། །འཇིག་ཆགས་སྟོང་གནས་བཞིའི་འགྱུར། །དེ་བཞིན་དུ་ལོ་མི་རྟག །དབྱར་རྒུན་སྟོན་དཔྱིད་བཞིའི་
འགྱུར༑ ཟླ་བ་མི་རྟག་ཡར་དཀར་མར་ནག་གཉིས་ཀྱི་འགྱུར། ཞག་མི་རྟག་ཉིན་མཚན་གཉིས་ཀྱི་འགྱུར། སྐད་ཅིག་མི་རྟག་སྔ་ཕྱི་གཉིས་ཀྱི་
འགྱུར་བའོ། །གཉིས་པ་ནང་བཅུད་སེམས་ཅན་མི་རྟག་པ་ནི། སྐྱེ་རྒས་ན་འཆི་བཞིའི་འགྱུར་བའོ། །དེ་ཡང་བར་དོའི་རྣམ་ཤེས་མི་རྟག་སྐྱེ། 

སྐྱེས་པ་མི་རྟག་འཆི། གཞོན་པ་མི་རྟག་རྒས། མི་ན་བ་མི་རྟག་ན་བའམ། བདེ་བ་མི་རྟག་སྡུག་བསྔལ་དུ་འགྱུར་བའོ། །སྐྱེས་པ་མི་རྟག་འཆི་
བ་ལ་གསུམ། ངེས་པར་འཆི་བ་དང་། ནམ་འཆི་ཆ་མེད་པ་དང་། འཆི་བ་ལ་ཅིས་ཀྱང་མི་ཕན་པའོ། །གསུམ་པ་འབྱོར་པ་ལོངས་སྤྱོད་མི་
རྟག་པ་ནི། གསོན་པ་མི་རྟག་འཆི། འདུས་པ་མི་རྟག་བྱེ། རྩིག་པ་མི་རྟག་འགྱེལ། བསོག་པ་མི་རྟག་ཟད། ཡོད་པ་མི་རྟག་མེད་པར་འགྲོ་
བའོ༑ །བཞི་པ་རང་མི་རྟག་པ་ནི། དེ་དག་ཐམས་ཅད་རང་རྒྱུད་ལ་སྦྱར་ནས་བསྒོམས་པའོ། །དེ་ལ་དང་པོ་ཕྱི་སྣོད་དུས་དང་འཇིག་རྟེན་མི་རྟག་པ་
རང་རྒྱུད་ལ་སྦྱར་བ་ནི། བསྐལ་བ་འདི་ཡང་འདུས་བྱས་ཡིན་པའི་གནད་ཀྱིས་མི་རྟག་སྟེ། འཇིག་ཆགས་སྟོང་གནས་བཞིའི་འགྱུར་ཤིང་ཟད་པ་
བཞིན་དུ། རང་གི་ཚེ་སྲོག་འདི་ཡང་འདུས་བྱས་ཡིན་པས་གནད་ཀྱིས་མི་རྟག་སྟེ། སྐྱེ་རྒས་ན་འཆི་བཞིས་འགྱུར་བའོ། །ལོ་མི་རྟག་དབྱར་

༄༅། །རྒུན་སྟོན་དཔྱིད་བཞིའི་འགྱུར་ཞིང་ཟད་པ་བཞིན་དུ། རང་གི་ཚེ་ཡང་འགྱུར་ཤིང་ཟད། ཟླ་བ་མི་རྟག་ཉིན་མཚན་གཉིས་
ས་འགྱུར་ཤིང་ཟད་པ་བཞིན་དུ། ཚེ་ཡང་འགྱུར་ཤིང་ཟད། ཞག་མི་རྟག་ཉིན་མཚན་གཉིས་ས་འགྱུར་ཤིང་ཟད་པ་བཞིན་དུ། ཚེ་ཡང་མི་རྟག་འགྱུར་ཤིང་
ཟད༑ འདིའི་སྐབས་སུ་རྒྱལ་པོ་ཏྲི་ཏྲིའི་རྨི་ལམ་ཡང་སྦྱར་རོ། །སྐད་ཅིག་ཀྱང་མི་རྟག་སྔ་ཕྱི་གཉིས་ས་འགྱུར་ཤིང་ཟད་པ་བཞིན་དུ། ཚེ་ཡང་འགྱུར་
ཤིང་ཟད་པའོ། །དེ་བས་ན་ཉིན་བས་དོ་གཅིག་གི་འཆི་བ་ལ་ཉེ། ཟླ་བ་སྔ་མ་བས་ཕྱི་མས་འཆི་བ་ལ་ཉེ། ཁར་རྩང་བས་དེ་རིང་གི་འཆི་བ་ལ་ཉེ། 
མདོར་ན་སྐད་ཅིག་སྔ་མ་བས་ཕྱི་མས་འཆི་བ་ལ་ཉེ་བ་ཡིན་ཏེ། ཀླུ་དབང་གིས། མིའི་བདག་པོ་གང་གིས་ནུབ་མོད་ནས། །མངལ་དུ་ཞུག་སྟེ་རབ་ཏུ་
འཇུག་གྱུར་པ། །དེ་ནི་དེ་ནས་བཟུང་སྟེ་ཉིན་རེ་བཞིན། །འཆི་བདག་ཁམས་སུ་འགྲོ་ཤུལ་མེད་པར་འགྲོ། །ཅེས་པ་དང་། དཔེར་ན་བཤའ་སར་

ཁྲིད་པའི་ཕྱུག་དང་འདྲ། །ཅེས་གསུང་། དེ་ལྟར་ཞིབ་པར་བསམ་པ་བཏང་ལ། ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམས་པ་གལ་ཆེའོ། །
ཡང་འདི་ལྟར་བསམ་ཞིབ་པར་བཏང་ནས་བསྒོམས་ཏེ། དུས་མཐའི་སྐད་ཅིག་མ་ནི་སེ་གོལ་གཅིག་ཡིན། སེ་གོལ་གཉིས་དེ་རྩ་འཕར་གཅིག །རྩ་
འཕར་ལྔ་སྟེ་རླུང་ཁུག་གཅིག །རླུང་ཉི་ཁྲི་ཆིག་སྟོང་དྲུག་བརྒྱ་དེ་ཉིན་ཞག་འཕྲུག་གཅིག །ཞག་སུམ་ཅུ་དེ་ཟླ་བ་གཅིག །ཟླ་བ་བཅུ་གཉིས་དེ་ལོ་
གཅིག་གོ། །དེ་ལ་སེ་གོལ་ལ་ཤེས་པ་གཏད་ཀྱང་རླུང་ལ་གཏད་རིན་མེད་པས། རྩ་འཕར་ལ་ཤེས་པ་རྩེ་གཅིག་དུ་གཏད་སྟེ། རྩ་འཕར་གཅིག་
སོང་ཚེ་དེ་ཙམ་གཅིག་ཟད། གཉིས་སོང་། ཚེ་དེ་ཙམ་གཅིག་ཟད། དེ་བཞིན་དུ་གསུམ་ནས་བཞི་ལ་སོགས་པར་རྩིས་ཏེ། བཅུ་སོང་། ཚེ་དེ་
ཙམ་གཅིག་ཟད། བརྒྱ་སོང་། ཚེ་དེ་ཙམ་གཅིག་ཟད། དེ་བཞིན་དུ་ཁྲི་འབུམ་ལ་སོགས་ལ་ཡང་འདྲེས་སོ། །ཡང་རླུང་ཁུག་ལ་ཤེས་པ་རྩེ་

༄༅། །གཅིག་ཏུ་གཏད་སྟེ་རླུང་ཁུག་གཅིག་སོང་། ཚེ་དེ་ཙམ་གཅིག་ཟད། གཉིས་སོང་། ཚེ་དེ་ཙམ་གཅིག་ཟད། །བཅུ་སོང་། ཚེ་
དེ་ཙམ་གཅིག་ཟད། བརྒྱ་སྟོང་ལ་སོགས་ཡང་དེས་འདྲེས་སོ། །དུས་རྒྱུན་དུ། ཞག་དང་ཟླ་བ་དང་། ལོ་ལོ་ཤེས་པ་གཏད་སྟེ། དང་པོ་ཞག་ལ་
བསམ་པ་ནི། སྔ་གྲོ་གཅིག་སོང་། ཚེ་དེ་ཙམ་གཅིག་ཟད། ཕྱི་གྲོ་གཅིག་སོང་ཚེ་དེ་ཙམ་གཅིག་ཟད། སྲོད་གཅིག་སོང་། ཚེ་དེ་ཙམ་
གཅིག་ཟད། ནམ་གོང་གཅིག་སོང་། ཚེ་དེ་ཙམ་གཅིག་ཟད། ཐོ་རངས་གཅིག་སོང་། ཚེ་དེ་ཙམ་གཅིག་ཟད། ནམ་ལོང་གཅིག་སོང་། ཚེ་
དེ་ཙམ་ཟད། ཞག་གཅིག་སོང་། ཚེ་དེ་ཙམ་གཅིག་སོང་། ཞག་གཉིས་སོང་། ཚེ་དེ་ཙམ་གཅིག་ཟད། བཅུ་ལ་སོགས་ལ་དེས་འདྲེས་
སོ༑ །ཟླ་བ་ལ་བསམ་པ་ནི། ཡར་དཀར་གཅིག་སོང་། ཚེ་དེ་ཙམ་གཅིག་ཟད། མར་ངོ་གཅིག་སོང་། ཚེ་དེ་ཙམ་གཅིག་ཟད། ཟླ་བ་

གཅིག་སོང་། ཚེ་དེ་ཙམ་གཅིག་ཟད། ཟླ་གཉིས་སོང་། ཚེ་དེ་ཙམ་གཅིག་ཟད། བཅུ་ལ་སོགས་ལ་ཡང་དེས་འདྲེས་སོ། །ལོ་ལ་བསམ་པ་
ནི༑ དཔྱིད་གཅིག་སོང་། ཚེ་དེ་ཙམ་གཅིག་ཟད། དབྱར་གཅིག་སོང་། ཚེ་དེ་ཙམ་གཅིག་ཟད། སྟོན་གཅིག་སོང་། ཚེ་དེ་ཙམ་གཅིག་
ཟད༑ རྒུན་གཅིག་སོང་། ཚེ་དེ་ཙམ་གཅིག་ཟད། ལོ་གཅིག་སོང་། ཚེ་དེ་ཙམ་གཅིག་ཟད། ལོ་གཉིས་སོང་། ཚེ་དེ་ཙམ་གཅིག་
ཟད༑ དེ་བཞིན་དུ་བཅུ་ལ་སོགས་ཡང་དེས་འདྲེས་སོ། །དེ་ལྟ་རྩ་འཕར་དང་། རླུང་ཁུག་དང་། ཞག་དང་། ཟླ་བ་དང་། ལོ་རྣམས་
དུས་འཁོར་ཡུག་ཏུ་རྒྱུན་མེད་པར་ཟད་པ་བཞིན་དུ། རང་གིས་ཚེ་ཡང་རྒྱུན་ཆད་མེད་པར་ཟད་པའོ། །དཔེར་ན། སྐྱེས་པ་སྟོབས་ཆེན་བཞིའི་རྒྱབ་སྤྲད་
ནས་ཕྱོགས་བཞི་རུ་མདའ་བཞི་འཕང་བ་དེ་སར་མ་ལྷུང་བར་ནམ་མཁའ་ནས་དུས་གཅིག་དུ་བཟུང་མི་གཅིག་ཡོད་ན། དེ་ཨེ་མགྱོགས་ན་ཤིན་ཏུ་མགྱོགས། 

༄༅། །དེ་ལས་ཉི་ཟླ་གླིང་བཞི་བསྐོར་བ་མགྱོགས། དེ་ལ་འོ་སྐོལ་ཚེ་ཚད་མགྱོགས་པར་གསུངས་སོ། །རྗེ་བཻ་རོ་ཙཱ་ནས། ཀྱཻ། 
དགོངས་དང་ཉི་ཟླ་གླིང་བཞི་བསྐོར་བ་བས། །འོ་སྐོལ་ཚེ་ཟད་མགྱོགས་པར་གདའ། །རྒྱ་མཚོ་ཕ་བོང་བཟློག་བ་བས། །འོ་སྐོལ་ཚེ་ཟད་མགྱོགས་
པར་གདའ། །སྐྱེས་པ་དཔགས་ཆེན་མངའ་བས་ནི། །འོ་སྐོལ་ཚེ་ཟད་མགྱོགས་པར་གདའ། །ཅེས་གསུང་། མདོར་ན་སྐྱེས་པ་སྟོབ་ཆེན་གྱིས་
འཕོངས་ཐོན་པའི་སྐད་ཅིག་མ་དེ་ཉིད་ནས། འབེན་ནམ་ས་ལ་མ་ཕོག་གི་བར་དུ་སྐད་ཅིག་ཀྱང་ཕྱིར་མི་སྡོད་པར་ཤི་རི་རི་འགྲོ་ནས་ཕོག་པ་བཞིན་དུ་རང་
ཡང་སྐྱེས་པའི་སྐད་ཅིག་དེ་ཉིད་ནས་མ་ཤིའི་བར་དུ། ཚེ་མི་ཟད་ནས་སྐད་ཅིག་ཀྱང་མི་སྡོད་པར། ཤི་རི་རི་ཟད་ནས་འཆི་བའོ། །དེ་ལྟར་ཞིབ་པར་
བསམ་པ་བཏང་ནས། ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམས་པ་གལ་ཆེའོ། །གཉིས་པ་ནང་བཅུད་སེམས་ཅན་མི་རྟག་པ་རང་རྒྱུད་

ལ་སྦྱར་བ་ནི། སེམས་ཅན་ཐམས་ཅད་སྐྱེ་རྒ་ན་འཆི་བཞིའི་འགྱུར་བ་བཞིན་དུ། རང་ཡང་འགྱུར། དེ་ཡང་སེམས་ཅན་ཐམས་ཅད་བར་དོའི་རྣམ་ཤེས་མི་
རྟག་སྐྱེས་པ་བཞིན་དུ། རང་ཡང་སྐྱེས་པ་འདི་ཡིན། སྐྱེས་པ་མི་རྟག་འཆི་བ་བཞིན་དུ། རང་ཡང་འཆི། གཞོན་པ་མི་རྟག་རྒས་པ་བཞིན་དུ། 
རང་ཡང་རྒས་པ། མི་ན་བ་མི་རྟག་ན་བའམ། བདེ་བ་མི་རྟག་སྡུག་བསྔལ་ཅན་དུ་འགྱུར་བ་བཞིན་དུ། རང་ཡང་འགྱུར་བའོ། །སྐྱེས་པ་མི་རྟག་
འཆི་བ་ལ་གསུམ་ཡོད་པས། དང་པོ་ངེས་པར་འཆི་བ་ནི། ཆུ་ཆད་ཀྱི་ཉའམ། རི་དྭགས་རྒྱར་ཆུད་པ་དང་འདྲ་སྟེ། དཔེར་ན་ཆུ་ཆད་ཀྱིས་ཉ་དེ། ཆུ་
ཇེ་སྐམ་པ་བཞིན་དུ་ཚེ་ཇེ་ཟད་སྟེ། མཐར་ཆུ་སྐམ་པ་དང་ངེས་པར་འཆི། རི་དྭགས་རྒྱར་མ་ཆུད་ན་མ་གཏོགས། ཆུད་ན་ངེས་པར་འཆི་བ་བཞིན་དུ། 
རང་ཡང་མ་སྐྱེས་ན་མ་གཏོགས་སྐྱེས་ནས་ཚེ་ལ་སྣོན་པ་ནི་སྐད་ཅིག་ཀྱང་མེད་ལ། འཕྲི་བ་ནི་རྒྱུན་ཆད་མེད་པར་ཡོད་པས་ངེས་པར་འཆི་སྟེ། མྱ་ངན་

༄༅། །འདས་མདོ་ལས། ས་འམ་འཇིག་རྟེན་མཐོ་རིས་ན། །སྐྱེས་ནས་ལ་ལ་མི་འཆི་བ། །འགའ་ཞིག་ཁྱོད་ཀྱིས་མཐོང་པའམ། །
འོན་ཏེ་ཐོས་སམ་ཐེ་ཚོམ་ཟ། །སློབ་དཔོན་ཞི་བ་ལྷས། ཉོན་མོངས་རྒྱ་བས་བཤོར་ནས་ནི། །སྐྱེ་བའི་རྒྱར་ནི་ཆུད་གྱུར་ཏེ། །འཆི་བདག་ཁར་ནི་སོང་
 གྱུར་པ། །ཅི་སྟེ་ད་རུང་མི་ཤེས་སམ། །ཅེས་གསུངས། དེ་ཡང་ཞིབ་བར་བསྒོམས་ལུགས་འདི་ལྟར་བསྒོམས་ཏེ། ག་རེ་བདག་སྐྱེ་ཐོན་པ་ནི་འདི་
ཡིན༑ སྐྱེས་པ་འདི་གལ་ཏེ་མི་འཆི། མི་རྒས། མི་ན་ནས་འདི་འདྲ་ཁོ་ན་ཉིད་དུ་སྡོད་པས་ཆོག་གམ་མི་ཆོག་སྙམ་དུ། ཞིབ་པར་བསམ་པ་བཏང་
ལ་ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམས་པ་གལ་ཆེའོ། །དེ་ལྟར་བསྒོམས་པས་ངེས་པར་འཆི་བ་ཤེས་ནས་འོང་ངོ་། །གཉིས་པ་ནམ་
འཆི་ཆ་མེད་པ་ནི། ཆུའི་ཆུ་བུར་རམ། རླུང་གསེབ་ཀྱིས་མར་མེ་དང་འདྲ་སྟེ། དཔེར་ན་ཆུའི་ཆུ་བུར་དེ་ནམ་ཡལ་ཆ་མེད་ཅིང་མྱུར་དུ་ཡལ། རླུང་

གསེབ་ཀྱིས་མར་མེ་དེ་མར་ཁུ་ཟད་ནས་ངེས་པར་འདས་ཀྱང་། མ་ཟད་པར་རླུང་གིས་ནམ་བསད་ཆ་མེད་པ་བཞིན་དུ། ཚེ་ཟད་ན་ངེས་པར་འཆི་ཡང་མ་
ཟད་པར་གློ་བུར་རྐྱེན་གྱིས་ནམ་འཆི་ཆ་མེད། དེ་ཅིའི་ཕྱེར་ན། འཆི་བའི་རྐྱེན་ནི་ཤིན་ཏུ་མང་། གསོན་པའི་རྐྱེན་ནི་ཤིན་ཏུ་ཡང་ཉུང་སྟེ། འཆི་
བའི་རྐྱེན་ལ་ནད་རིགས་བཞི་བརྒྱ་རྩ་བཞི། བགེགས་རིགས་སྟོང་ཕྲག་བརྒྱད་ཅུ། བྱིས་སྦའི་གདོན་ཆེན་བཅོ་ལྔ། གློ་བུར་ཉི་ཁྲི་གཅིག་སྟོང་། ཡེ་
འགྲོག་སུམ་བརྒྱ་དྲུག་ཅུ་ལ་སོགས་བསམ་གྱིས་མི་ཁྱབ་པའོ། །གསོན་པའི་རྐྱེན་ཡིན་པར་འདོད་པའི་ཟས་ཀྱིས་སྣང་བའམ། དུག་ནས་འཆི་བའང་
ཡོད༑ གོས་ཀྱིས་སུབ་པའམ། འཐུམ་ནས་ཤི་བ་ཡང་ཡོད། ཁང་པ་རྡིབ་པའམ། ཡར་ནས་འཆི་བ་ཡང་ཡོད། ཟས་ནོར་ཉེ་དུའི་ཕྱོགས་ནས་
ཆགས་སྡང་ལང་ནས་ཤི་བ་ཡང་ཡོད། དེ་ལྟར་གསོན་པའི་རྐྱེན་ཡིན་པར་འདོད་པ་རྣམས་ཀྱང་། འཆི་བའི་རྐྱེན་དུ་གྱུར་ན། གསོན་པའི་རྐྱེན་ནི་མེད། 

༄༅། །འཆི་བའི་རྐྱེན་ནི་ཤིན་ཏུ་མང་ལ། ཚེ་འདི་ནི་རྐྱེན་ཁར་སྙི་ཤིང་བསྟན་མི་བཟོད་པ་རྩ་ཁའི་ཟིལ་བའམ། ཆུའི་ཆུ་བུར་རམ། 
རླུང་གསེབ་ཀྱིས་མར་མེ་དང་འདྲ་བས་ནི་ནམ་འཆི་ཆ་མེད་པའོ། །ཀླུ་སྒྲུབ་ཀྱིས། ཚེ་འདི་གནོད་མ་རླུང་གིས་བཏབ་པ་ཡི། །ཆུའི་ཆུ་བུར་བས་ཀྱང་
མི་རྟག་སྟེ། །དབུག་འབྱུང་དབུག་རྔུབ་གཅིག་གིས་གཉིད་ལོག་ལས། སད་ཁོམ་གང་ལགས་དེ་ཡང་ངོ་མཚར་ཆེ། །ཆེད་དུ་བརྗོད་པའི་ཚོམ་ལས། ཁ་
ཅག་མངལ་ནས་འཆི་བ་མཐོང་། །དེ་བཞིན་ཁ་གཅིག་བཙས་པའི་སར། །དེ་བཞིན་ཁ་གཅིག་གོག་ཙམ་ན། །ལ་ལ་རྒས་དང་ལ་ལ་གཞོན། །ལ་
ལ་དར་ལ་བབ་པའི་མི། དེ་དག་རིམ་པར་འཆི་བར་འགྱུར། །ཅེས་དང་། སྤྱོད་འཇུག་ལས། དེ་རིང་ཁོ་ནར་མི་འཆི་ཞེས། །བདེ་བར་སྡོད་པ་
རིག་མ་ཡིན། །ཅེས་གསུངས། དེ་ཡང་ཞིབ་པར་བསྒོམས་ལུགས་འདི་ལྟར་བསྒོམས་ཏེ། ཞག་དང་། ཟླ་བ་དང་། ལོ་གྲངས་ཀྱིས་དུས་ཚིག་

ཀྲིགས་སུ་བཅད་དེ། དུས་འདི་ཚུན་ཆད་ལ་མི་འཆི་བའི་ངེས་པར་ཡོད་དམ་མེད་ཀྱི་བསམ་པ་ཞིབ་ཏུ་བཏང་ལ། ཞེ་ཐག་པ་ནས་རང་རྒྱུད་དང་འདྲེས་
ངེས་པར་བསྒོམས་མོ། །དེ་ལྟར་བསྒོམ་པས་ནམ་ཤི་ཆ་མེད་པར་ཤེས་ནས་འོང་ངོ་། །གལ་ཏེ་དུས་ཚིག་འདི་ཚུན་ཆད་ལ་མི་ཤི་དུ་སྙམ་ན། དེ་ཚུན་
ཆད་ལ་མི་ཤི་བའི་ངེས་པ་ཅི་འདྲ་ཡོད། ཚེ་ལ་ལོང་གཅིག་ཡོད་པ་དེ་ལ་ཐག་པ་སྲ་མོ་གཅིག་ནས་ཕུར་པ་དམ་པོ་གཅིག་གིས་གློ་ན་བཏོད་ནས་བཞག་པས་
ཆོག་གམ། དེ་ཡང་ལོང་ཝོ་སམ། མདུད་པ་གྲོལ་ལམ། ཐག་པ་ཆད་དམ། ཕུར་པ་བུད་ཀྱང་སྲིད། ཡང་ན་མི་བདེན་པ་གཅིག་དང་ཆད་དམ་
པོ་བྱས་ནས་ཡོད་དམ། དེ་ཡང་རང་གཞན་ཀུན་མི་རྟག་པའི་རང་བཞིན་ཡིན་པས་འགྱུར་སྲིད། ཡང་ན་ལུང་བསྟན་དང་། མེ་ལོང་ལ་སོགས་
རྟེན་འབྲེལ་ཡོད་ཀྱང་དེ་ཡང་འགྱུར་སྲིད་དེ། བླ་མ་མངོན་ཤེས་ཅན་གཅིག་གིས་གྲྭ་བ་གཅིག་ལ་ཞག་བདུན་གྱི་ཚེ་བས་མི་སྣང་བ་མཐོང་ནས། ཁྱེད་

༄༅། །རང་ཡུལ་ན་ཉེ་དུ་རྣམས་དང་འཕྲད་ཅིག་སོང་གསུང་བའི་ལམ་དུ། ཆུ་འཁྱིལ་ནང་ན་ཉ་ཆེན་པོ་གཅིག་འཆི་ལ་ཁད་པ་དེ།
ཆུ་ཆེན་ནང་ན་བསྐྱལ་སོང་བས། ཚེ་རིང་པོ་ཐུབ་པར་བཤད། ཆོས་རྗེ་མཐོང་བ་དོན་ལྡན་པ་ལ། མི་ལ་རས་པའི་སྐུ་ཚེ་ཐུབ་པའི་རྟེན་འབྲེལ་བྱུང་
ཡང་༑ སྒར་པའི་ཚོགས་བསྐང་རྒྱུའི་བཤས་བྱས་པའི། དེའི་རྟེན་འབྲེལ་གྱི་སྐུ་ཚེ་ཐུང་བར་བཤད། དེ་བས་ན་རྟེན་འབྲེལ་ཐམས་ཅད་ཀྱང་འགྱུར་བའི་
ཆོས་ཅན་ཡིན་པས་ངེས་པ་མེད་དོ། །དེ་བས་ན་སང་ཉི་མ་ད་ཙམ་ཚུན་ཆད་མི་འཆི་བའི་ངེས་པ་ཡང་མེད་པས། རྣམ་གཡེང་ལེ་ལོའི་དབང་དུ་སྐད་
ཅིག་ཀྱང་མི་བཏང་བར་བརྩོན་འགྲུས་ཆེན་པོས་ཆོས་བསྒྲུབ་པ་གལ་ཆེ་སྟེ། སྤྱོད་འཇུག་ལས། སང་ཙམ་འཆི་ཡང་སུས་ཤེས་སམ། །དེ་རིང་
ཉིད་ནས་བཏུན་དེ་བྱ། །ཅེས་གསུང་། དཔེར་ན་ལུས་ནི་ཤིང་ཕུང་དང་འདྲ། རིག་པ་ནི་ཤིང་འགོའི་བྱིའུ་ཆུང་དང་འདྲ་བས། ལུས་ཀྱི་ཤིང་ཕུང་མ་

རིག་པའི་བྱིའུ་ཆུང་འཕུར་ནས་ནམ་འགྲོ་ཆ་མེད་པའོ། །གསུམ་པ་འཆི་བ་ལ་ཅིས་ཀྱང་མི་ཕན་པ་ནི། དུག་ལན་བདུན་འཐུང་པའི་མིའམ། སྙིང་
བསྣད་པའི་མི་དང་འདྲ་སྟེ། དཔེར་ན་དུག་ལེན་བདུན་འཐུང་བའི་མི་ལ་སྨན་དཔྱད་ལ་སོགས་ཅིས་ཀྱང་མི་ཕན་པར་འཆི་བར་བཤད། སྙིང་མ་བསྣད་
པར་གོ་བཙན་པོ་གྱོན་པ་ལ་སོགས་བྱས་ན་ཕན་པ་ཡོད་ཀྱིས། སྙིང་སྣད་རྒྱབ་ཅིས་ཀྱང་ཕན་པ་མེད་པར་འཆི་བར་བཤད། དེ་བཞིན་དུ་ཚེ་མ་ཟད་
པའི་ནད་པ་ལ་སྨན་དཔྱད་རིམ་འགྲོ་ལ་སོགས་ཕན་པ་ཡོད་ཀྱིས་ཚེ་ཟད་པའི་ནད་པ་ལ་ནི་སྨན་དཔྱད་རིམ་འགྲོ། ཉེ་དུ་ལ་སོགས་ཅིས་ཀྱང་ཕན་པ་མེད་
པར་འཆི་དགོས་ཏེ། སྤྱོད་འཇུག་ལས། བདག་ནི་མལ་ན་འདུག་བཞིན་དུ། །གཉན་བཤེས་རྣམས་ས་མཐའ་བསྐོར་ཡང་། །སྲོག་ཆད་པ་ཡི་ཚོར་
བ་དག །བདག་ཉིད་གཅིག་པུས་མྱོང་བར་འགྱུར། །གཤིན་རྗེའི་ཕོ་ཉས་ཟིན་པའི་ཚེ། །གཉེན་གྱིས་ཅི་ཕན་བཤེས་ཅི་ཕན། །ཆེད་དུ་བརྗོད་པའི་

༄༅། །འཚམ་ལས། འཆི་བས་དུས་ལ་བབ་པ་ན། །བུ་རྣམས་སྐྱབས་སུ་མི་འགྱུར་ཞིང་། །ཕས་ཀྱང་མ་ཡིན་གཉེན་འདུན་མིན། །
སུས་ཀྱང་སྐྱབས་སུ་གྱུར་པ་མེད། །ཅེས་གསུངས་སོ། །དེ་ཡང་ཞིབ་པར་བསྒོམས་ལུགས་འདི་ལྟར་བསྒོམས་ཏེ། ག་རེ་བདག་ཚེ་ཟད་པའི་ནད་ཀྱིས་
ཐེབ་པའི་ཚེ་ཕན་པ་ཅི་ཡོད། ལྷ་རྗེ་མཁས་པ་མང་པོ་སྙག་ནས་སྨན་དཔྱད་མང་པོ་བྱས་ནས་ཕན་ནམ། རིམ་གྲོ་བྱས་ན་ཕན་ནམ། ཆོས་བྱས་ན་
ཕན་ནམ། སངས་རྒྱས་བྱང་སེམས་མང་པོ་བྱོན་ནས་བྱིན་བརླབ་བྱས་ན་ཕན་ནམ། དེ་བཞིན་དུ། ཟས་དང་། གོས་དང་། ནོར་དང་། ཉེ་དུ་
དང་༑ དཔའ་བོ་བྱས་ནས་འཐབ་པ་དང་། སྡར་མ་བྱས་ནས་བྲོས་ས་དང་། གབ་ས་དང་། མི་འཆི་བའི་ས་ཞབས་སུ་འགྲོ་བ་དང་། གཏམ་
མཁས་པའི་གཏམ་ས་དང་། ཕྱུང་ཆེན་པོས་ཕྱུང་བ་དང་། ཤེས་ཆེན་པོས་ཤེས་བྱས་པ་དང་། ཐབས་མཁས་པས་ཐབས་དུ་མ་སྣ་ཚོགས་བྱས་

པ་དང་། ཚེ་འདིར་སྙན་གྲགས་ཆེ་བ་དང་། བཙན་པ་དང་། ཕྱུག་པ་དང་། འཕན་པ་སོགས་མི་ཆོས་ལྷ་བླས་ཀྱིས་བྱ་བ་དུ་མ་སྣ་ཚོགས་ཅི་བྱས་ན་
ཕན་པ་ཡོད་ཀྱིས་བསམ་པ་ཞིབ་ཏུ་བཏང་ལ། ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམས་མོ། །དེ་ལྟར་བསྒོམས་པས་འཆི་བ་ལ་ཅིས་ཀྱང་མི་
ཕན་པ་ཤེས་ནས་འོང་ངོ་། །གསུམ་པ་འབྱོར་བ་ལོངས་སྤྱོད་མི་རྟག་པ་རང་ལ་སྦྱར་བ་ནི། བརྩིག་པ་མི་རྟག་འགྱེལ་བ་བཞིན་དུ། རང་ཡང་སྐྱེས་པ་
མི་རྟག་འཆི། བསོག་པ་མི་རྟག་ཟད་པ་བཞིན་དུ། རང་གིས་ཚེ་ཡང་ཟད་ནས་འཆི། ཡོད་པ་མི་རྟག་མེད་པར་འགྲོ་བ་བཞིན་དུ། རང་ཡང་ད་ལྟ་ཡོད་
པ་མི་རྟག་མེད་པར་འགྲོ་བའོ། །དེ་ལྟར་ཚེ་ཟད་ཁོམ་རུང་མ་ཁོམ་རུང་། རང་འཆི་བའི་ཚེ། མལ་གྱིས་ཐ་མ་ལ་ནི་ཉལ། ཟས་ཀྱི་ཐ་མ་ནི་ཟ། གཏམ་
གྱིས་ཐ་མ་ནི་ཁ་ཆེམ་ཚིག་གསུམ་ནི་འཆད། ལུས་སེམས་ན་ཚ་སྡུག་བསྔལ་གྱིས་ནི་གདུང་། དབུག་ཕྱིར་རྒྱུ་བ་དྲག་ལ་ནང་དུ་རྒྱུ་བ་ནི་ཐུང་། སྡོད་པར་

༄༅། །འདོད་ཀྱང་སྐད་ཅིག་སྡོད་དབང་ནི་མེད། ལས་ངན་གྱིས་སྣང་བ་ཤར་བའི་རང་གཟུགས་གཤིན་རྗེའི་ཕོ་ཉས་ནི་ཁྲིད། དེ་ལ་ཕན་པ་ 
ཆོས་མིན་པ་མེད་ཀྱང་། ཤེས་བཞིན་མ་བྱས་པས་ནི་འགྱོད། གཞན་བུ་བརྒྱ་ཚ་སྟོང་གཡོག་བྱེ་བས་བསྐོར་ཡང་། རང་ཞེན་ཅིང་ཆགས་པའི་རྒྱུ་མ་གཏོག་
ཕན་པ་ནི་མེད། ཉེ་དུ་ཟས་ནོར་ལ་སོགས་རང་ལུས་དང་བཅས་བསྐྱུར་ཏེ། རང་གཅིག་པུ་མར་ལ་སྤུ་ཤབ་པ་བཞིན་དུ་ནི་འགྲོ། ཆ་མེད་ཀྱིས་ཡུལ་དུ་
རྒྱུས་མེད་ནི་འཁྱམ། བར་དོའི་འཕྲང་ལ་གཤིན་རྗེའི་འཇིག་པ་དང་། སྒྲ་འོད་ཟེར་གསུམ་གྱི་འཇིགས་པ་ལ་སོགས་པས་སྐྲག་ཅིང་སྔངས་ནས་བརྒྱལ་ཏེ་ཡང་
ཤི་ཡང་སོས་ནི་བྱེད། མགོན་སྐྱབས་ནི་མེད། ལས་ངན་པའི་དབང་གིས་གཤིན་རྗེའི་ཕོ་ཉས་ངན་སོང་གསུམ་དུ་ནི་འཕང་། ཐར་དུས་མེད་པའི་སྡུག་
བསྔལ་མྱོང་། དེ་ཡང་དམྱལ་བར་སྐྱེས་ནས་ཚ་གྲང་ལ་སོགས་པའི་སྡུག་བསྔལ་ནི་མྱོང་། ཡི་དྭགས་ལ་སྐྱེས་ནས་བཀྲེས་སྐོམ་ལ་སོགས་པའི་སྡུག་

བསྔལ་ནི་མྱོང་། དུད་འགྲོར་སྐྱེས་ན་བླུན་རྨོང་ལ་སོགས་པའི་སྡུག་བསྔལ་ནི་མྱོང་། གཞན་ཁམས་གསུམ་འཁོར་བའི་གནས་གར་སྐྱེས་ཀྱང་། འཁོར་
བ་སྤྱི་དང་བྱེ་བྲག་གིས་སྡུག་བསྔལ་དར་དྲག་ལ་ཡུན་རིང་། རྒྱ་ཆེ་ལ་གྲང་མང་། བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་བ་ནི་མྱོང་། ད་ལྟ་མེ་སྟག་
ཕོག་ཀྱང་མི་བཟོད་ན། འཆི་བའི་ཚེ་དེ་ལྟ་བུའི་སྡུག་བསྔལ་རྣམ་བཟོད་དམ། ནུས་སམ། ཕོད་དམ། ཞིབ་པར་བསམ་པ་བཏང་ལ་ཞེ་ཐག་པ་ནས་རྒྱུད་
དང་འདྲེས་ངེས་པར་བསྒོམས་པ་གལ་ཆེའོ། །དེ་ལྟར་ཕྱི་སྣོད་འཇིག་རྟེན་མི་རྟག་པ་དང་། ནང་བཅུད་སེམས་ཅན་མི་རྟག་པ་དང་། འབྱོར་པ་ལོངས་སྤྱོད་མི་
རྟག་པ་རྣམས་རང་རྒྱུད་ལ་སྦྱར་ནས། ཞིབ་པར། རྟོགས། དཔྱོད། གཞིག །འགྲལ། གཏན་ལ་ཕབ་ནས་ཞེ་ཐག་པ་ནས་རང་རྒྱུད་དང་འདྲེས་ངེས་
པར་བསྒོམས་པ་གལ་ཆེའོ། །གཉིས་པ་མི་རྟག་པ་བསྒོམས་པའི་ཕན་ཡོན་ནི། དཔེར་ན་ཉི་མ་ཐལ་བ་ལ་ཉེ་བའི་ནམ་སླ་ལོང་མེད་སྙམ་དུ་ལས་བཀའ་

༄༅། །མྱུར་དུ་བསྒྲུབ་པ་བཞིན་དུ། འཆི་བ་མི་རྟག་པ་དྲན་པས་ཚེ་ལ་ལོང་མེད་སྙམས་དུ། དང་པོ་ཆོས་ལ་འཇུག་ནུས། བར་དུ་དྲན་པས་
བརྩོན་འགྲུས་ཆེན་པོས་བསྒྲུབ་ནས། དེ་ལྟར་ཆོས་ལ་འཇུག་ཅིང་བརྩོན་འགྲུས་ཆེན་པོས་བསྒྲུབ་པས། མཐར་འོད་གསལ་ཆོས་སྐུ་ཐོབ་པའོ། །དེ་བས་ན་
སྤང་བྱ་ཐམས་ཅད་སྤངས་ཞིང་བསྒྲུབ་བྱ་ཐམས་ཅད་བསྒྲུབ་པའི་རྩ་བ་མི་རྟག་པ་ཡིན་ཏེ། འཆི་བ་མི་རྟག་པ་དྲན་པས་ཚེ་ཕྱི་མ་རྣམ་སྨིན་འོང་སྙམ་དུ་མི་དགེ་བ་སྤང་དགེ་
བ་བསྒྲུབ། འཆི་བའི་ཚེ་ཆོས་མིན་པ་ཅི་ཡང་ཕན་པ་མི་སྣང་སྙམ་དུ། ཉེ་དུ་ཟས་ནོར་ལ་སོགས་ཚེ་འདིའི་བྱ་བ་ལ་ཞེན་པ་གཏིང་ནས་ལོག །འཆི་བའི་ཚེ་བླ་མ་
དཀོན་མཆོག་མིན་པ་རེ་ས་མི་སྣང་སྙམ་དུ། དད་པ་མོས་གུས་ཡང་གཏིང་ནས་སྐྱེ། རང་དང་འདྲ་བའི་སེམས་ཅན་ཐམས་ཅད་ཡང་ཤི་དགོས་སྙམ་དུ་བྱམས་
སྙིང་རྗེ་ཡང་གཏིང་ནས་སྐྱེ་བ་ལ་སོགས་ཡོན་ཏན་ལ་བསམ་གྱི་མི་ཁྱབ་པོ། །སློབ་དཔོན་པདྨས། ནག་པོའི་ཉེས་སྐྱོན་ཐམས་ཅད་ཀྱི་རྩ་བ་ནི་རྟག་པར་འཛིན་

པ་ཡིན་ཅིང་། དཀར་པོའི་ཡོན་ཏན་ཐམས་ཅད་ཀྱི་རྩ་བ་ནི་མི་རྟག་པ་ཡིན་པས། འདི་དང་མི་འབྲལ་བ་དགོས་པ་ཡིན། །ཅེས་གསུངས་སོ། །གསུམ་
པ་མ་བསྒོམས་པའི་ཉེས་དམིག་ནི། ཉི་མ་ཆེ་བས་ནམ་སླ་ལོང་ཡོད་སྙམས་དུ་ལས་བཀའ་མྱུར་དུ་མི་བསྒྲུབ་པ་བཞིན་དུ། འཆི་བ་མི་རྟག་པ་མ་དྲན་པས་ཚེ་
ལ་ལོང་ཡོད་སྙམས་དུ། དང་པོ་ཆོས་ལ་འཇུག་མི་ནུས། དང་པོ་འཇུག་ཀྱང་། བར་དུ་མ་དྲན་ན་བརྩོན་འགྲུས་ཆེན་པོས་བསྒྲུབ་མི་ནུས། དེ་ལྟར་ཆོས་
ལ་མ་འཇུག་པའམ། འཇུག་ཀྱང་བརྩོན་འགྲུས་ཆེན་པོས་མ་བསྒྲུབ་ན། མཐར་འོད་གསལ་ཆོས་སྐུ་ཐོབ་པའི་ཐབས་མེད་དོ། །དེ་བས་འཆི་བ་མི་རྟག་པ་མ་
དྲན་པས་ཆོས་མི་བྱེད། གལ་ཏེ་བྱས་ཀྱང་ཚེ་འདི་པར་ཆ་སྟེ། ལྟ་བ་མཐོ་ཡང་ཚེ་འདིའི་རྟོགས་ལྡན་ཙམ། བསྒྲུབ་པ་ལ་རེམ་ཀྱང་ཚེ་འདིའི་བསྒྲུབ་པ་
ཙམ༑ སྤྱོད་པ་ཞིབ་ཀྱང་ཚུལ་འཚོས་ཙམ། ཆོས་མཁས་ཀྱང་ཚེ་འདིའི་མཁས་པ་ཙམ། ཆོས་བྱེད་ཀྱང་ཚེ་འདིའི་སྙན་གྲགས་བསྒྲུབ་རྫས་ཙམ། མི་

༄༅། །ཁ་བཅད་རྫས་ཙམ། ཚེ་བསྲིང་ཙམ། རྐྱེན་བཟློག་ཙམ་མོ། །མི་རྟག་པ་མ་དྲན་ན། ཚེ་འདིའི་འདོད་པ་ལ་བློ་མི་ལོག །འདོད་པ་
ལ་བློ་མ་ལོག་པར་ཆོས་ཅི་བྱས་ཀྱང་ཕྱི་མའི་དོན་ལ་མི་ཕན། བྱང་ཆུབ་ཀྱིས་ལམ་དུ་མི་འགྲོ་བར་གསུང་སྟེ། ཕ་དམ་པས། སྡོམ་པ་གསུམ་བརྒྱ་ཐམ་པ་
དང་ལྡན་ཡང་འདོད་པ་ལ་བློ་མ་ལོག་ན་མི་ནག་པ་དང་ཁྱད་མེད། བཻ་རོ་ཙ་ནས། སློབ་དཔོན་པདྨ་ལ། ཤེས་བྱའི་ཆོས་མང་པོ་ཤེས་པས་ཆོས་བྱེད་པ་ལ་
ཕན་ནམ་མི་ཕན་ཞུས་པས། བློ་ཆོས་ལ་མ་འབྱོར་ན། ཆོས་མང་པོ་ཤེས་པས་མི་ཕན། ཆོས་བྱེད་པ་ལ་འཁོར་བ་ལ་མི་ཆག་པ་མི་རྟག་སྒྱུ་མར་གོ་བ། 
འཁོར་བའི་ཆོས་ལ་བློ་གཏན་ནས་ལོག་པའི་དུས་ན་དེས་ཆོས་ཤེས་པ་དེ་ཡིན། དེ་མིན་འཁོར་བ་ལ་བློ་མ་ལོག་ན་ཚིག་གིས་ང་རྒྱལ་གྱིས་སླར་ཐུ་བ་ཡིན། ཅེས་
གསུང་༑ གཞན་ཡང་སྔར་གྱིས་ཡོན་ཏན་རྣམས་ལས་བཟློག་པའི་སྐྱོན་རྣམས་ཡོད་དོ། །བཞི་པ་རྒྱུད་ལ་སྐྱེས་པའི་ཚད་ལ། དཔེ་དོན་གཉིས་ཡོད་པའི་

དཔེ་ནི། ཁ་རག་བསྒོམ་ཆུང་འདྲ་བ་གཅིག་དགོས་ཏེ། ཁོང་བཞུགས་པའི་ཕུག་རྒོ་དེར་ཚེར་ཕུང་ཆུང་ངུ་གཅིག་ཡོད་པ་དེས། ཁོང་ཕྱིར་བྱོན་ཙ་ན་བཟའ་ཐང་
གཅིག་འཐོག་པས། བཅད་ནས་འཕངས་དགོས་སྙམས་དུ་བཅད་ཆིས་ཐོན་ཛ་དྲན་པས་ཟིན་ནས། འོ་ང་ཡ་ར་འོང་རྒྱུ་ཨི་ཡོད་མི་ཤེས་པ་ལ་ཁོ་བཅད་ནས་ཅི་བྱེད་
སྙམ་དུ། ཡང་ཡ་ར་བྱོན་དུས་ན་བཟའ་ཐང་གཅིག་འཐོག་པ་དང་། ཡང་བཅད་ཆིས་ཐོན་པ་དང་དྲན་པས་ཟིན་ཏེ། ང་ཕྱིར་ར་འོང་རྒྱུ་ཨི་ཡོད་མི་ཤེས་པ་
ལ་ཁོ་བཅད་ནས་ཅི་བྱེད་སྙམ་དུ་མ་བལ། དེ་འདྲ་ཁོ་ན་ལ་ཚེར་ཕུང་ལུས་པར་བཤད། མི་རྟག་པ་དྲན་པའི་ཚད་ལ་དེ་ལྟ་བུ་གཅིག་དགོས། དོན་ལ་ཉམས་
རྟོག་ཟུང་འབྲེལ་གཅིག་སྐྱེ་དགོས་ཏེ། མི་ལུས་རིན་པོ་ཆེ་ཐོབ་ཀྱང་མི་རྟག་པའི་རང་བཞིན་ཡིན་པ་ལ་ངེས་པར་ཡིད་ཆེས། ཐག་ཆོད། ཐེ་ཚོམ་དང་བྲལ་
བ་རྟོག་པ་དེ་ལྟར་རྟོགས་པས་ཐོག་ནས་ཨ་ཙ་མ་ངེས་པར་འཆི་དགོས། ནམ་འཆི་ཡང་ཆ་མེད། འཆི་བ་ལ་ཅིས་ཀྱང་མི་ཕན་འཆི་དགོས་ད་ཅི་བྱེད་

༄༅། །སྙམ་དུ། སྙིང་རླུང་ལང་ཤིང་འདུག་འགོ་མེད་པ་ཙམ་ཀྱི་སྐྲག་སྡང་སྐྱེ་བ་ཉམ། དེ་ལྟར་ཉམ་རྟོག་ཟུང་འབྲེལ་དུ་སྐྱེས་པས། ཕྱི་
རྟག་སྣང་བ་བཀྲག་མེད་བུན་ལོང་དུ་འགྲོ། ནང་རྟག་བློ་སྣ་ཐུང་ཡུད་ཀྱི་འགྲོ། གསང་རྟག་འཇིག་རྟེན་ཚེ་འདིའི་ཁྲི་བ་ཐམས་ཅད་ཆོད། བྱ་བ་ཐམས་ཅད་བཏང་
ནས༑ ཆོས་བསྒྲུབ་ལ་སྙིང་རུས་དང་བརྩོན་འགྲུས་ཆེན་པོ་བསྐྱེད་ནུས་པ་ནི་འཆི་བ་མི་རྟག་པ་རྒྱུད་ལ་སྐྱེ་བའི་ཚད་དོ། །དེ་ལྟར་ཚད་ལྡན་རྒྱུད་ལ་མ་སྐྱེས་
ཀྱི་བར་དུ་བསྒོམ་པ་གལ་ཆེའོ། །དེ་ཡང་ལན་གཅིག་སྐྱེས་པས་མི་ཆོག་རྒྱུད་ལ་བརྟེན་པ་གལ་ཆེའོ། །གསུམ་པ་ལས་རྒྱུ་འབྲས་ལ་ཡང་བཞི། ལས་རྒྱུ་
འབྲས་བསྒོམས་པ་དང་། བསྒོམས་པས་ཕན་ཡོན་དང་། མ་བསྒོམ་པའི་ཉེས་དམིགས་དང་། རྒྱུད་ལ་སྐྱེ་བའི་ཚད་དོ། །དང་པོ་ལ་གཉིས། མི་
དགེ་བ་དང་། དགེ་བའོ། །དང་པོ་ལ་གཉིས་ཏེ། རྒྱུ་དང་འབྲས་བུའོ། །དང་པོ་ལ་གསུམ། མི་དགེ་བའི་ལས་ཀྱི་ངོ་བོ་ངོས་བཟུང་བ་དང་། དེ་

དག་གང་གིས་བསྐྱེད་པ་དང་། ཇི་ལྟར་རྫོགས་པའི་ཚུལ་ལོ། །དང་པོ་ལ་དྲུག་སྟེ། མི་དགེ་བ་བཅུ་དང་། འཚམ་མེད་ལྔ་དང་། དེ་དང་ཉེ་བ་ལྔ་
དང་༑ ལྕི་བ་བཞི་དང་། ལོག་པ་བརྒྱད་དང་། ཁ་ན་མ་ཐོ་བ་གསུམ་མོ། །དང་པོ་མི་དགེ་བ་བཅུ་ནི། ལུས་ཀྱི་སྒོ་ནས་སྲོག་གཅོད་པ། མ་
བྱིན་པ་ལེན་པ། མི་ཚང་བ་སྤྱོད་པ་གསུམ། ངག་གིས་སྒོ་ནས། རྫུན། ཕྲ་མ། ཚིག་རྩུབ། ངག་འཁྱལ་བཞི། ཡིད་ཀྱི་སྒོ་ནས་བརྣབ་
སེམས༑ གནོད་སེམས། ལོག་ལྟ་དང་གསུམ་མོ། །གཉིས་པ་འཚམ་མེད་པ་ལྔ་ནི། ཕ་གསོད་པ་དང་། མ་གསོད་པ་དང་། དགྲ་བཅོམ་
པ་གསོད་པ་དང་། དེ་བཞིན་གཤེགས་པའི་སྐུ་ལ་ངན་སེམས་ཀྱི་ཁྲག་ཕྱུང་བ་དང་། དགེ་འདུན་གྱི་བར་དབྱེན་བྱས་པའོ། །གསུམ་པ་དེ་དང་ཉེ་བ་ལྔ་
ནི༑ ཕ་གསོད་པ་ལ་བྱང་ཆུབ་སེམས་དཔའི་ངེས་གནས་གསོད་པ་ཉེ། མ་གསོད་པ་ལ་མའམ་དགྲ་བཅོམ་མ་སུན་ཕྱུང་བ་ཉེ། དགྲ་བཅོམ་པ་

༄༅། །གསོད་པ་ལ་ཉན་ཐོས་སློབ་པ་རྒྱུན་ཞུག་གསོད་པ་ཉེ། དེ་བཞིན་གཤེགས་པའི་སྐུ་ལ་ངན་སེམས་ཀྱི་ཁྲག་ཕྱུང་བ་ལ་སྐུ་གཟུགས་
དང་མཆོད་རྟེན་བཅག་བརྡུང་བྱེད་པ་དང་བཀའ་བཙོང་བ་ཉེ། དགེ་འདུན་གྱི་བར་དབྱེན་ལ་དགེ་འདུན་པའི་དཀོར་འཕྲོག་པ་ཉེ་བའོ། །བཞི་པ་ལྕི་བ་བཞི་ལ་ཡང་
བཞི་བཞི་བ་བཞི་སྟེ། ཉམས་པའི་ལྕི་བ་བཞི། ལོག་པའི་ལྕི་བ་བཞི། སྨད་པའི་ལྕི་བ་བཞི། སྐུར་བའི་ལྕི་བ་བཞིའོ། །དང་པོ་ཉམས་པའི་ལྕི་
བ་བཞི་ནི། མི་ཆོས་ལ་མནའ་ལྕི། ཉན་ཐོས་ལ་འདུལ་ཁྲིམས། བྱང་སེམས་ལ་བསླབ་པ། གསང་སྔགས་ལ་དམ་ཚིག།།གཉིས་པ་ལོག་པའི་ལྕི་
བ་བཞི་ནི། སྒོམས་ཆེན་པའི་ཕྱག་ལྕི། བསྒོམས་བསྒྲུབ་མཁན་གྱི་ཟས། གསང་སྔགས་མཁན་གྱིས་ནོར་ལྕི། ཡོན་ཏན་ཅན་གྱིས་གོང་ལྕི་
བའོ༑ །གསུམ་པ་སྨད་པ་ལྕི་བ་བཞི་ནི། གཏི་མུག་དབང་གིས་འཕགས་པའི་སྐུ་ལ་སྨད་པ། ང་རྒྱལ་དབང་གིས་བདེན་པའི་ཚིག་ལ་སྨད་པ། 

འཕྲག་དོག་དབང་གིས་གཞན་གྱི་ཡོན་ཏན་ལ་སྨད་པ། ཕྱོགས་རིས་དབང་གིས་ལྷ་ལ་བླང་དོར་བྱས་པ་ལྕི་བའོ། །བཞི་པ་སྐུར་པའི་ལྕི་བ་བཞི་ནི།
མཉམ་ཉིད་ཆོས་ལ་ཁྱད་འདོན་༴ རང་བཞིན་དག་ལ་འགལ་འཛུག་༴ མི་དགེ་བཅུ་ལ་ལོག་ལྟ་༴ འཚམ་མེད་ལྔ་ལ་ཁྲག་ཕྱུང་ལྕི་བའོ། །ལྔ་པ་
ལོག་པ་བརྒྱད་ནི། རྡོ་རྗེ་ཐེག་པ་གསང་སྔགས་ལོག་ན་རྡོ་རྗེ་དམྱལ་བར་སྐྱེ། ལྟ་བ་ལོག་ན་ཡི་དྭགས་སུ་སྐྱེ། སྤྱོད་པ་ལོག་ན་བྱོལ་སོང་དུ་སྐྱེ། 
ཕྲིན་ལས་ལོག་ན་གཤིན་རྗེར་སྐྱེ། མཆོད་རྫས་ལོག་ན་མུ་སྟེགས་སུ་སྐྱེ། དམ་རྫས་ལོག་ན་དུད་འགྲོར་སྐྱེ། སྔགས་ལོག་ན་བར་ཆད་དུ་འགྲོ། བདེན་
པ་ལོག་ན་རུ་ཏྲར་སྐྱེ་བའོ། །དྲུག་པ་ཁ་ན་མ་ཐོ་བ་གསུམ་ནི། མི་དགེ་བའི་ལས་འཇིག་རྟེན་ན་གྲག་ཤིང་སྨད་པའི་གནས་སུ་གྱུར་པ་ནི། འཇིག་རྟེན་
པའི་ཁ་ན་མ་ཐོ་བ། རང་བཞིན་ངང་ངམ་ཤུགས་ཀྱིས་མི་དགེ་བར་གྱུར་ཚད། རང་བཞིན་གྱིས་ཁ་ན་མ་ཐོ་བ་དམ། བཅས་པས་ལྟུང་བ་ཐམས་ཅད་ནི། བཅས་པའི་

༄༅། །ཁ་ན་མ་ཐོ་བའོ། །དབྱེ་ན་མང་དུ་ཡོད་ཀྱང་བསྡུ་ན་དེར་འདུས། དེ་ཡང་མི་དགེ་བ་བཅུ་ལ་འདུས། དེ་ཡང་ལུས་ངག་ཡིད་གསུམ་
མི་དགེ་བ་ལ་འདུས་སོ། །གཉིས་པ་དེ་དག་གང་གིས་བསྐྱེད་པ་ནི། ཀླུ་སྒྲུབ་ཀྱིས། འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་པ་ནི་མི་
དགེ་བ། །ཅེས་གསུང་པས། མི་དགེ་བའི་ལས་ཐམས་ཅད་རྒྱུ་སེམས་བྱུང་ཉོན་མོངས་པ་དུག་གསུམ་གྱི་ཀུན་ནས་བསླང་བའོ། །གསུམ་པ་ཇི་ལྟར་
རྫོགས་པའི་ཚུལ་ནི། མི་དགེ་བའི་ལས་དེ་དག་སྦྱོར་དངོས་རྗེས་གསུམ་ཀུན་སློང་དང་བཞི་ཚང་ན་ཡོངས་སུ་རྫོགས་པའོ། །དེ་གཅིག་ཚང་ན་ཆུང་། 
གཉིས་ཚང་ན་འབྲིང་། གསུམ་ཚང་ན་ཆེ། བཞི་ཀ་ཚང་ན་ཤིན་ཏུ་ཡང་ཆེ་བའོ། །གཉིས་པ་མི་དགེ་བའི་ལས་ཀྱི་འབྲས་བུ་ནི། འཁོར་བའི་སྡུག་
བསྡུལ་ཡིན། དེ་ལ་སྤྱིར་བརྒྱད། བྱེ་བྲག་ཏུ་དྲུག་གོ། །དང་པོ་ནི་སྤྱིར་ཡོད་པོས་འཚོ་སྐྱོང་མི་ཐུབ་པའི་སྡུག་བསྔལ། མེད་ན་བཙལ་གྱིས་མི་

རྙེད་པའི་སྡུག་བསྔལ། དགྲ་སྡང་བ་དང་ཕྲད་པའམ་ཕྲད་དོགས་པས་སྡུག་བསྔལ། གཉེན་བྱམས་པ་དང་བྲལ་བའམ་བྲལ་དོགས་པའི་སྡུག་བསྔལ། 
སྐྱེ་རྒ་ན་འཆི་བཞི་དང་བརྒྱད་དོ། །བྱེ་བྲག་དྲུག་ནི། ལྷར་སྐྱེས་ཀྱང་འཆི་འཕོ་དང་། ཁམས་འོག་མར་ལྷུང་བའི་སྡུག་བསྔལ་དཔག་ཏུ་མེད་པ་ཡོད་
པར་བཤད། ལྷ་མ་ཡིན་ལ་ཡང་ལྷའི་དཔལ་འབྱོར་ལ་འཕྲག་དོག་མི་བཟོད་པ་དང་། ཉིན་རེ་གཡུལ་ཆེན་བཅོ་བརྒྱད་རེ་འགྱེད་དགོས་པ་ལ་སོགས་
འཐབ་རྩོད་ཀྱི་སྡུག་བསྔལ་དཔག་ཏུ་མེད་པའོ། །མི་ལ་སོ་ནམ་བྲེལ་འཕོངས་གིས་སྡུག་བསྔལ་ལ་སོགས་སྤྱིའི་བརྒྱད་པོ་ཀུན་ལ་ཡོད། བྱོལ་སོང་
ལ་བཀོལ་སྤྱོད་བཤའ་བསད། གཅིག་ལ་གཅིག་ཟ་ལ་སོགས་བླུན་རྨོངས་གིས་སྡུག་བསྔལ་དཔག་ཏུ་མེད་པའོ། །དེ་ཡང་བྱིང་ན་གནས་པ་དང་ཁ་
འཐོར་བ་གཉིས་ཡོད། ཡི་དྭགས་ལའང་ལོ་སྟོང་ཕྲག་མང་པོར་ཡང་བཟའ་བཏུང་རྣ་བས་མི་ཐོས་ཤིང་ཤ་ཁྲག་ནི་སྤུ་རྩེ་ཙམ་ཡང་མ་འབྱོར་བ། རུས་པ་ནི་

༄༅། །ལོ་སྟོང་གིས་རུས་གོང་འདྲ་བ། ལྤགས་པ་ནི་ཤོག་གྱོང་འདྲ་བའི་ལུས་དེ་ལས་ཀྱི་རླུང་གིས་ཁྱེར་ཤིང་འགྲོ་བ། རླུང་མི་འོང་ཛ་
ལྕགས་སྲེག་གི་ས་གཞི་ལ་སེར་བ་བཞིན་དུ་འབབ་པ། ལུས་ལ་མེ་ཆེན་པོ་འབར་ཤིང་རབ་ཏུ་འབར་བ་ལ་སོགས་བཀྲེས་སྐོམས་ཀྱི་སྡུག་བསྔལ་དཔག་ཏུ་
མེད་པའོ། །དེ་ཡང་གནས་ལ་གནས་པ་དང་མཁའ་ལ་རྒྱུ་བ་གཉིས་ཡོད། དམྱལ་བ་ལ་ལས་ལ་གྲུབ་པའི་གཤིན་རྗེའི་ལས་མཁན་རྣམས་ཀྱི་ལག་ཏུ་
མཚོན་ཆ་སྣ་ཚོགས་བཟུང་ནས། སོད་སོད། རྒྱོབ་རྒྱོབ། ལ་སོགས་པ་འཇིགས་པའི་སྒྲ་སྣ་ཚོགས་བསྒྲག་ནས་ལྕགས་སྲེག་གིས་ཐང་ལ་བརྡའ་དེད་
བྱེད་ཅིང་། གཞུ་བརྡུང་བྲིམ་གསུམ་བྱེད་པ་དང་། ནམ་མཁའ་ནས་མཚོན་ཆ་སྣ་ཚོགས་གིས་ཆར་བབ་ནས་ཤ་ཁྲག་རུས་གསུམ་ཐལ་བ་རྡུལ་ཕྲན་བཞིན་
བརླག་ཅིང་དེ་འདྲ་བ་ཁོ་ན་ཡང་ནས་ཡང་དུ་བྱེད་པ་དང་། ཟང་ཁ་སྦྱོར་ཁྲོ་ཆུ་ཁོལ་མའི་ནང་དུ་བཙོ་བ་དང་། ལུས་ལ་མེ་འབར་བ་དང་། ལྕགས་སྲེག་

གིས་སོག་ལེས་གྲ་བ་དང་། ལྕགས་སྲེག་གི་དྲྭ་བའི་ནང་དུ་བཅུག་ནས། ལས་ལ་གྲུབ་པའི། སྟག །གཟིག །དམ། དྲེད། གཅན་སྤྱང་རྣམས་ཀྱི་
དྲྭ་མིག་ནས་འདྲད་པ་ལ་སོགས་ཚ་གྲང་གི་སྡུག་བསྔལ་དཔག་ཏུ་མེད་པའོ། །དེ་ཡང་ཡང་སོས། ཐིག་ནག་བསྡུས་འཇོམ། ངུ་འབོད། ངུ་འབོད་ཆེན་པོ། ཚ་
བ༑ རབ་ཏུ་ཚ་བ། མནར་མེད། རྡོ་རྗེ་དམྱལ་བ་དང་ཚ་དམྱལ་བརྒྱད། ཆུ་བུར་ཅན། ཆུ་བུར་རྡོལ་བ་ཅན། ཨ་ཆུ་ཟེར་བ། ཀྱི་ཧུད་ཟེར་བ། སོ་
ཐམ་ཐམ་པོ། །ཡུད་དཔལ་ལྟར་གས་པ། པདྨ་ལྟར་གས་པ། པདྨ་ལྟར་ཆེར་གས་པ་དང་། གྲང་དམྱལ་བརྒྱད་དང་བཅུ་དྲུག །ཉེ་ཚེ་ཉེ་
འཁོར་གཉིས་དང་བཅོ་བརྒྱད་ཡོད་དོ། །སྡུག་བསྔལ་ཆེ་ཆུང་གིས་ཚད་ནི། མི་ཡུལ་ན་སྐྱེས་བུ་ཤི་མི་ཤེས་པ་གཅིག །སྐྱེས་བུ་མདུང་ཐུང་ཅན་སམ་
བརྒྱས་ཉིན་མཚན་འཁོར་ཡུག་ཏུ་བཏབ་པའི་སྡུག་བསྔལ་དེ། དམྱལ་བའི་སྡུག་བསྔལ་ཟེ་ཆུང་བ་གཅིག་གིས་བརྒྱའི་ཆར་ཡང་ཉེ་བར་མི་འགྲོ། སྟོང་

༄༅། །གིས་ཆར་ཡང་ཉེ་བར་མི་འགྲོ། བརྒྱ་སྟོང་གིས་ཆར་ཡང་ཉེ་བར་མི་འགྲོ། བྱེ་བ་ཁྲག་ཁྲིག་གིས་ཆར་ཡང་ཉེ་བར་མི་འགྲོ་བར་གསུངས་
སོ༑ །ཡུན་རིང་ཐུང་གིས་ཚད་ནི། ཞག་གྲངས་ཟླ་གྲངས་གཏན་ནས་ཀྱང་མེད། བསྐལ་པའི་གྲངས་བསྒྲངས་བསྒྲང་ནས་སྡུག་བསྔལ་མྱོངས་དགོས་པར་
གསུངས༑ ལོ་གྲངས་ཡོད་ཀྱང་མི་ལོ་དང་མི་འདྲ་སྟེ། མི་ལོ་ས་ཡ་ཕྲག་དགུ་དེ་དམྱལ་བ་ཡང་ཤི་ཡང་སོས་པའི་ཞག་གཅིག་ཡིན་པར་གསུང་། ཞག་དེ་
འདྲ་བ་བརྩི་བའི་ལོ་བརྩི་དགོས། འོག་མ་རྣམས་ལ་དེ་ལས་ཡང་མང་དུ་འགྱུར་རོ། །དམྱལ་བ་འགའ་ཞིག་གིས་སྔས་འོག་ན་ཁྲོ་ཆུ་ཕ་འོང་རྒྱང་འདོམ་གང་བ་
རེ་ཡོད། དེ་ལ་བྱ་རེག་འཇམ་ཞེས་བྱ་བའི་འདབ་མ་ངར་བས་ཀྱང་འཇམ་པ་གཅིག་ཡོད་པ་དེས་ཉིན་རེ་ཐེང་གསུམ་དྲུད་རེ་བྱས་པ་ལ། ཕ་བོང་དེ་ཟད་ཙ་ཐར་གསུངས། 
རྡོ་རྗེ་དམྱལ་བ་ལ་ནི་གཏན་ནས་ཡང་ཐར་རྒྱུ་མེད་པར་གསུངས། གྲང་དམྱལ་གྱི་ཚེ་ཚད་ནི། ཏིལ་མ་ག་ཏའི་བྲེའི་ཁལ་བརྒྱ་བཅུ་ལ། །ལོ་བརྒྱ་ཤིང་ཏིལ་

འབྲུ་རེ་ཕྱིར་དོར་བས་དེ་ཟད་ཙ་ཆུ་བུར་ཅན་ན་ཐར་བར་གསུངས། འོག་མ་འོག་མ་རྣམས་ལ་དེ་ལས་ཉི་ཤུ་ཉི་ཤུར་འགྱུར་བར་གསུངས། ཆོས་མངོན་པ་མཛོད་
ལས༑ ཏིལ་སྦྱང་ནང་ནས་ལོ་བརྒྱ་ཤིང་། །ཏིལ་གཅིག་ཕྱུང་ནས་ཟད་གྱུར་པ། །ཆུ་བུར་ཅན་གྱིས་ཚེ་ཚད་ཡིན། །གཞན་གྱིས་ཚེ་ནི་ཉི་ཤུར་འགྱུར། །
ཅེས་གསུངས། ད་ལྟ་རང་རེ་ལ་ནུབ་གཅིག་ཙམ་གྱིས་ལྷག་པ་དང་། ཡུད་ཙམ་གཅིག་གིས་མེ་སྟག་གམ། ཞག་གཅིག་རྩམ་གྱི་བཀྲེས་སྐམས། ཉིན་
གཅིག་ཁུར་རྩས་ནོན་པའི་སྡུག་བསྔལ་ཙམ་ཡང་བཟོད་བརླགས་མེད་པ་ལས། ངན་སོང་གསུམ་གྱིས་སྡུག་བསྔལ་དེ་རྣམས་བཟོད་དུ་རེ་བ་ནི་ཤིན་ཏུ་ཡང་
བླུན་པ་ཡིན་ནོ། དེ་ལྟར་འཁོར་བ་སྤྱི་དང་བྱེ་བྲག་གིས་སྡུག་བསྔལ་དར་དྲགས་ལ་ཡུན་རིང་བ། རྒྱ་ཆེ་ལ་གྲངས་མང་བ། བསམ་གྱིས་མི་ཁྱབ་ཅིང་
བརྗོད་ཀྱིས་མི་ལང་བ་རྣམས་རང་གིས་ཉམས་སུ་མྱོང་ན། བཟོད་དམ་མི་བཟོད་ཞིབ་པར་བསམ་པ་བཏང་སྟེ། དེ་སྔོན་ཐོག་མ་མེད་པ་ནས་ད་ལྟའི་བར་

༄༅། །དུ་དེ་ལྟ་བུའི་སྡུག་བསྔལ་མྱོང་བ་ལ་དཔགས་ཏུ་མེད། ད་ཡང་ད་རེས་མི་ལུས་རིན་པོ་ཆེ་ཐོབ་པའི་ཐོག་ནས་ཐར་པ་མ་ཐོབ་ན། དུས་
མཐའ་མེད་པ་ལ་དེ་ལྟ་བུའི་སྡུག་བསྔལ་རྣམས་ཉམས་སུ་མྱོང་དགོས། དེ་ལྟ་བུའི་སྡུག་བསྔལ་རྣམས་ཉམས་སུ་མྱོང་ན་བཟོད་དམ་མི་བཟོད། ནུས་སམ། 
མི་ནུས། ཕོད་དམ། མི་ཕོད། ཞིབ་པར་བསམ་པ་བཏང་ལ་ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམ་པ་གལ་ཆེའོ། །དེ་ལྟ་བུའི་སྡུག་བསྔལ་
རྣམས་མི་བཟོད་ན། དེའི་རྒྱུ་སྔར་བཤད་པའི་མི་དགེ་བ་རྣམས་ཡིན་པས་སྤང་དགོས། རྒྱུ་མི་དགེ་བ་མ་སྤང་ན་འབྲས་བུ་སྡུག་བསྔལ་མི་འདོད་བཞིན་དུ་འབྱུང་
བ་ནི། དཔེར་ན་དུག་ཁོང་དུ་བཏང་ན་ན་ཚ་ཤི་ཆད་མི་འདོད་བཞིན་དུ་འབྱུང་བ་དང་འདྲའོ། །དེ་བས་ན་འབྲས་བུ་སྡུག་བསྔལ་དང་བྲལ་བར་འདོད་པའི་རྒྱུ་མེ་དགེ་བ་
སྤང་དགོས། རྒྱུ་མི་དགེ་བ་བྱས་པ་ལ་འབྲས་བུ་སྡུག་བསྔལ་འབྱུང་བ་ཆོས་ཉིད་ཡིན་ཏེ། རྡོ་རྗེ་འཕྲེང་བའི་རྒྱུད་ལས། བཅོམ་ལྡན་འདས་ཀྱི་བཀའ་སྩལ་

པ༑ གསང་བའི་བདག་པོ་ཉོན་ཅིག །ལུས་ཀྱི་ཉེས་པར་སྤྱོད་པ་ནི་རྣམ་པ་གསུམ་མོ། །ངག་གིས་ཉེས་པར་སྤྱོད་པ་ནི་རྣམ་པ་བཞིའོ། །ཡིད་ཀྱིས་
ཉེས་པར་སྤྱོད་པ་ནི་རྣམ་པ་གསུམ་མོ། །དེ་དག་ཉོན་མོངས་པ་གསུམ་གྱིས་དབང་གིས་སེམས་ཅན་དམྱལ་བ་དང་། ཡི་དྭགས་དང་། དུད་འགྲོའི་སྐྱེ་
གནས་སུ་ལྷུང་བར་འགྱུར་རོ། །ས་བཅུ་པའི་མདོ་ལས། མི་དགེ་བ་བཅུའི་ལས་དེ་དག་མང་དུ་བྱས་པ་ཆེ་བ་ནི་སེམས་ཅན་དམྱལ་བའི་རྒྱུར་འགྱུར་རོ། །
འབྲིང་གིས་ནི་ཡི་དྭགས་ཀྱི་རྒྱུར་འགྱུར་རོ། །ཆུང་ངུས་ནི་དུད་འགྲོའི་རྒྱུར་འགྱུར་རོ། །གཞན་ཡང་། འཕགས་པ་སྡོང་པོ་བཀོད་པའི་མདོ་ལས། སྲོག་
གཅོད་པས་ནི་སེམས་ཅན་དམྱལ་བར་ཁྲིད་དོ། །བྱོལ་སོང་གིས་སྐྱེ་གནས་སུ་ཁྲིད་དོ། །གཤིན་རྗེའི་འཇིག་རྟེན་དུ་ཁྲིད་དོ། །དེ་ནས་ཅི་སྟེ་མིར་སྐྱེས་ན་
ཡང་རྣམ་པར་སྨིན་པ་གཉིས་མངོན་པར་གྲུབ་པ་འདི་ལྟ་སྟེ། ཚེ་ཐུང་བ་དང་། ནད་མང་བའོ། །མ་བྱིན་པ་ལེན་པས་ནི་སེམས་ཅན་དམྱལ་བར་ཁྲིད་དོ། །

༄༅། །འདྲེས་སོ། །ལོངས་སྤྱོད་ཆུང་བ་དང་། ཐུན་མོང་གིས་ལོངས་སྤྱོད་དུ་འགྱུར་བའོ། །འདོད་པས་ལོག་པར་གཡེང་བ་ནི། 
འདྲེས་སོ། །འདོད་པ་དང་བཅས་པས་ཆུང་མ་དང་། གཡོག་འཁོར་མི་སྲུན་པར་འགྱུར་རོ། །རྫུན་དུ་སྨྲ་བས་ནི། བསྐུར་བ་མང་བ་དང་། གཞན་གྱི་བསླུ་
བའོ༑ །ཕྲ་མས་ནི་གཡོག་འཁོར་མི་མཐུན་པ་དང་། གཡོག་འཁོར་ངན་པར་འགྱུར་རོ། །ཚིག་རྩུབ་མོས་ནི་ཡིད་དུ་མི་འོང་བའི་ཚིག་ཐོས་པ་དང་། འཐབ་
མོས་ཚིག་ཐོས་པར་འགྱུར་རོ། །ངག་འཁྱལ་པས་ནི། ཚིག་མི་བཙུན་པ་དང་། སྤོབ་པ་མེད་པར་འགྱུར་རོ། །བརྣབ་སེམས་ནི་ཆོག་མི་ཤེས་པ་དང་། 
འདོད་པ་ཆེ་བའོ། །གནོད་སེམས་ཀྱིས་ནི། གནོད་པས་ཀླགས་ལྟ་བ་དང་། ཕ་རོལ་གྱིས་མནར་བའོ། །ལོག་པར་ལྟ་བ་ནི་སེམས་ཅན་དམྱལ་བར་
ཁྲིད་དོ། །བྱོལ་སོང་གིས་སྐྱེ་གནས་སུ་ཁྲིད་དོ། །གཤིན་རྗེའི་འཇིག་རྟེན་དུ་ཁྲིད་དོ། །དེ་ནས་ཅི་སྟེ་མིར་སྐྱེས་ན་ཡང་རྣམ་པར་སྨིན་པ་གཉིས་མངོན་

པར་གྲུབ་པ་འདི་ལྟ་སྟེ། ལྟ་བ་ངན་པར་ལྟུང་བ་དང་གཡོ་སྒྱུ་ཅན་དུ་འགྱུར་རོ། །ཅེས་གསུངས་སོ། །གཉིས་པ་དགེ་བ་ལ་ཡང་གཉིས་ཏེ། རྒྱུ་དང་། 
འབྲས་བུའོ། །དང་པོ་ལ་གསུམ་སྟེ། དགེ་བའི་ལས་ཀྱི་ངོ་བོ་ངོས་བཟུང་བ་དང་། དེ་དག་གང་གི་བསྐྱེད་པ་དང་། ཇི་ལྟར་རྫོགས་པའི་ཚུལ་ལོ། །
དང་པོ་ལ་དགེ་བ་བཅུ་སྟེ། ལུས་ཀྱི་སྒོ་ནས་སྲོག་གཅོད་པ་སྤང་ནས་གཞན་གྱི་སྲོག་སྐྱོབ་པ་དང་། མ་བྱིན་པ་ལེན་པ་སྤང་ནས་སྦྱིན་པ་བཏང་བ་དང་། མི་
ཚང་བ་སྤྱོད་པ་སྤང་ནས་ཚུལ་ཁྲིམས་བསྲུང་བ་དང་གསུམ། ངག་གི་སྒོ་ནས་རྫུན་སྤང་ནས་བདེན་པར་སྨྲ་བ་དང་། ཕྲ་མ་སྤང་ནས་མི་མཐུན་པ་རྣམ་བཟླུམ་
པ་དང་། ཚིག་རྩུབ་སྤང་ནས་འཇམ་པར་སྨྲ་བ་དང་། ངག་འཆལ་པ་སྤང་ནས་སྨྲ་བཅད་དམ་ཁ་ཏོན་ལ་སོགས་བྱེད་པ་དང་བཞི། ཡིད་ཀྱིས་སྒོ་ནས་བརྣབ་
སེམས་སྤང་ནས་ཞེན་ལོག་བསྒོམས་པ་དང་། གནོད་སེམས་སྤང་ནས་བྱམས་སྙིང་རྗེ་བྱང་ཆུབ་ཀྱི་སེམས་བསྒོམས་དང་། ལོག་ལྟ་སྤང་ན་

༄༅། །དཀོན་མཆོག་ལ་དད་འདུན་མོས་གུས་བསྐྱེད་པ་དང་གསུམ་མོ། །དབྱེ་ན་མང་དུ་ཡོད་ཀྱང་བསྡུ་ན་དེར་འདུས། དེ་ཡང་ལུས་
ངག་ཡིད་གསུམ་གྱིས་ཟག་བཅས་ཟག་མེད་ཟུང་འཇུག་གི་དགེ་བ་ལ་འདུས་སོ། །གཉིས་པ་དེ་དག་གང་གིས་བསྐྱེད་པ་ནི། ཀླུ་སྒྲུབ་ཀྱིས། འདོད་
ཆག་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བའོ། །ཅེས་གསུང་པས། དགེ་བའི་ལས་ཐམས་ཅད་ཉོན་མོངས་དུག་གསུམ་མེད་ཅིང་། 
རྒྱུ་སེམས་བྱུང་དད་པས་ཀུན་ནས་བསླངས་པའོ། །གསུམ་པ་ཇི་ལྟར་རྫོགས་པའི་ཚུལ་ནི། དགེ་བའི་ལས་དེ་དག་སྦྱོར་དངོས་རྗེས་གསུམ། ཀུན་
སློང་དང་བཞི་ཚང་ནས་ཡོངས་སུ་རྫོགས་པའོ། །དེ་ཡང་དེ་བཞི་གཅིག་ཚང་ན་ཆུང་། གཉིས་ཚད་ན་འབྲིང་། གསུམ་ཚང་ན་ཆེ། བཞི་ཀ་ཚང་ན་
ཤིན་ཏུ་ཆེ་བའོ། །གཉིས་པ་འབྲས་བུ་ལ་གཉིས་ཏེ། གནས་སྐབས་ཀྱི་འབྲས་བུ་དང་། མཐར་ཐུག་གིས་འབྲས་བུའོ། །དང་པོ་ནི། དགེ་བ་

སྟོབས་ཆེ་ཆུང་གིས་ཁྱད་པར་གྱིས། འདོད་ཁམས་ལྷ་མིའི་གནས་མཐོ་དམན་དུ་སྐྱེ། དགེ་བ་བཅུ་དང་ཚད་མེད་བཞི། མི་གཡོ་བའི་ཉམས་དང་གསུམ་གྱིས་
གཟུགས་ཁམ་གནས་རིས་བཅུ་བདུན་གྱི་གནས་མཐོ་དམན་དུ་སྐྱེ། སེམས་རྩེ་གཅིག་རང་གི་ལྟ་བ་བཞིས་གཟུགས་མེད་ཀྱི་མཆེད་མུ་བཞིའི་གནས་མཐོ་དམན་
དུ་སྐྱེ་བའོ། །གཉིས་པ་མཐར་ཐུག་གིས་འབྲས་བུ་ལ་ཡང་། གནས་སྐབས་མཐར་ཐུག་གཉིས་ཡོད་པའི་དང་པོ་ནི། ཐེག་ཆུང་གིས་ལུགས་ལ། རྒྱུན་
ཞུག་དང་། ལན་གཅིག་ཕྱིར་འོང་བ་དང་། ཕྱིར་མི་འོང་བ་དང་། དགྲ་བཅོམ་པ་དང་། རང་བྱང་ཆུབ་བོ། །ཐེག་པ་ཆེན་པོ་མཚན་ཉིད་ཀྱི་ལུགས་ལ་
ས་རིམ་པ་བཅུའོ། །སྔགས་ཀྱི་ལུགས་ལ་རིག་འཛིན་བཞི། མན་ངག་གི་ལུགས་ལ་རྣལ་འབྱོར་བཞིའོ། །དེ་རྣམས་ལ་ཡང་ཡོན་ཏན་བསམ་གྱིས་
མི་ཁྱབ་པའོ། །དེ་ཡང་རྒྱུན་ཞུགས་ཀྱིས་འབྲས་བུ་ཐོབ་ནས་ངན་སོང་དུ་མི་ལྡོག་ཕྱིར་མི་འོང་བའི་འབྲས་བུ་ཐོབ་ནས་འཁོར་བར་མི་ལྡོག་གོ། །གཉིས་པ་མཐར་

༄༅། །ཐུག་གིས་འབྲས་བུ་ནི། རྣམས་པ་ཐམས་ཅད་མཁྱེན་པ་ཡང་དག་པར་རྫོགས་པའི་སངས་རྒྱས་ཐོབ་པའོ། །དེ་ལ་སྟོབས་བཅུ། མི་
འཇིག་པ་བཞི། སོ་སོར་ཡང་དག་པའི་རིག་པ་བཞི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། སྐུ་རིགས་རྒྱན་གྱི་འཁོར་ལོ་ཉི་ཤུ་རྩ་ལྔ་ལ་སོགས་ཡོན་
ཏན་མཐའ་ཡས་པའོ། །དེ་ལྟ་བུའི་གནས་སྐབས་དང་མཐར་ཐུག་གི་བདེ་བ་ཕུན་སུམ་ཚོགས་པ་རྣམས་ཐོབ་ན་དགའམ་མི་དགའ། ཐོབ་དགོས་སམ་མི་
དགོས༑ ཐོབ་པ་གལ་ཆེའམ་མི་ཆེ། ཞིབ་པར་བསམ་པ་བཏང་ལ། ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམས་པ་གལ་ཆེའོ། །དེ་ལྟ་
བུའི་བདེ་བ་ཕུན་སུམ་ཚོགས་པ་རྣམས་ཐོབ་པ་གལ་ཆེ་བར་གྱུར་ན། དེའི་རྒྱུ་སྔར་བཤད་པའི་དགེ་བ་རྣམས་ཡིན་པས་བསྒྲུབ་དགོས། རྒྱུ་དགེ་བ་མ་བསྒྲུབ་ན་
འབྲས་བུ་བདེ་བ་འདོད་ཀྱང་མི་ཐོབ་པ་ནི། དཔྱིད་ས་བོན་མ་བཏབ་ན་སྟོན་འབྲས་བུ་སྨིན་རྒྱུ་མེད་པ་དང་འདྲའོ། །དེ་བས་འབྲས་བུ་བདེ་བ་ཐོབ་པར་འདོད་

པས་རྒྱུ་དགེ་བ་བསྒྲུབ་དགོས། རྒྱུ་དགེ་བ་བསྒྲུབ་པ་ལ་འབྲས་བུ་བདེ་བ་ཐོབ་པ་ཆོས་ཉིད་ཡིན་ཏེ། ས་ཡི་སྙིང་པོ་འཁོར་ལོ་བཅུ་པའི་མདོ་ལས། རིགས་ཀྱི་
བུ༑ དགེ་བ་བཅུའི་ལས་ཀྱི་ལམ་ལ་ནན་ཏན་གསུངས་པ་ནི། འཇིག་རྟེན་ན་རྒྱལ་རིགས་དང་། བྲམ་ཟེ་ལ་སོགས་པའི་རིགས་ཆེན་པོ་རྣམས་དང་། རྒྱལ་
པོ་ཆེན་པོ་ལ་སོགས་པའི་ལྷ་རྣམས་དང་། ཉན་ཐོས་དང་། རང་སངས་རྒྱས་དང་། བླ་ན་མེད་པའི་བྱང་ཆུབ་ཀྱི་བར་དུ་ཡོད་པར་འགྱུར་ཏེ། དེ་དག་
ཀྱང་དགེ་བ་བཅུའི་ལས་ཀྱི་ལམ་ལ་ནན་ཏན་བྱེད་པས་བྱེ་བྲག་ལས་གྱུར་ཏོ། །ཅེས་པ་དང་། གསོལ་པ། ཐེག་པ་གསུམ་དང་ཐེག་པ་གསུམ་ལ་འཇུག་
པའི་གང་ཟག་ལ། ཇི་ལྟར་འཁྲུལ་པ་མེད་པ་ལགས། བཀའ་སྩལ་པ། རིགས་ཀྱི་བུ་འཁོར་ལོ་བཅུ་པོ་འདི་དག་དང་ལྡན་ན། ཐེག་པ་གསུམ་དང་ཐེག་པ་
གསུམ་ལ་འཇུག་པའི་གང་ཟག་ལ་འཁྲུལ་པ་མེད་པར་འགྱུར་རོ། །བཅུ་གང་ཞེ་ན་འདི་ལྟ་སྟེ། མི་དགེ་བ་བཅུ་སྤང་སྟེ། དགེ་བ་བཅུ་གུས་པར་བསྒྲུབ་

༄༅། །པའོ༑ །རིགས་ཀྱི་བུ་གང་འདས་པའི་སངས་རྒྱས་རྣམས་དང་། མ་འོངས་པར་སངས་རྒྱས་པར་འགྱུར་བ་རྣམས་དང་། །ད་ལྟ་
ཕྱོགས་བཅུ་ན་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་རྣམས་ཀྱང་། མི་དགེ་བ་བཅུ་པོ་འདི་སྤངས་ཤིང་། དགེ་བ་བཅུ་གུས་པར་བསྒྲུབ་པ་
ལས་བྱུང་བའོ། །ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས། ཀླུའི་བདག་པོ་དགེ་བ་བཅུའི་ལས་ཀྱི་ལམ་འདི་དག་ཁོ་ནས། དེ་བཞིན་གཤེགས་
པའི་སྟོབས་བཅུ་དང་། མི་འཇིགས་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་རྣམས་ཡོངས་སུ་རྫོགས་པར་གྱུར་ཏོ། །ཀླུའི་བདག་པོ་དེ་ལྟ་
བས་ན་དགེ་བ་བཅུའི་ལས་ཀྱི་ལམ་འདི་དག་ལ་རྣམ་པ་ཐམས་ཅད་དུ་བརྩོན་པར་བྱའོ། །ཅེས་གསུངས་སོ། །དེ་ཡང་མཐར་ཐུག་བླ་ན་མེད་པའི་བྱང་ཆུབ་
ཐོབ་དགོས། དེ་མ་ཐོབ་ན་གནས་སྐབས་ལྷ་མིའི་བདེ་འབྲས་ཙམ་རེ་ཐོབ་ཀྱང་འགྱུར་བའི་ཆོས་ཅན་ཡིན་པས་སྙིང་པོ་མེད་དེ། ཁམས་གོང་མའི་ལྷ་

རྣམས་ལ་སྐལ་པ་མང་པོར་མི་གཡོ་བའི་ཏིང་ངེ་འཛིན་ཡོད་ཀྱང་། དེའི་ཚེ་ཚད་དང་བསོད་ནམས་ཟད་པ་དང་། སླར་ཡང་སྐད་ཅིག་ཙམ་ཡང་སེམས་
རང་ཐོག་ན་མི་གནས་པའི་སྒྲིམ་པོར་སྐྱེ། མངོན་ཤེས་ལ་ཐོགས་ཆགས་མེད་པའི་མཁྱེན་རབ་ཤར་ཡང་། དེའི་ཚེ་ཚད་དང་། བསོད་ནམས་ཟད་པ་
དང་༑ སླར་ཡང་བླུན་པོའི་མཐར་ཐུག་དུད་འགྲོར་སྐྱེ། རྫུ་འཕྲུལ་དཔག་ཏུ་མེད་པ་སྟོན་ནུས་པའི་གྲུབ་པ་ཐོབ་ཀྱང་། དེའི་ཚེ་ཚད་དང་། བསོད་
ནམས་ཟད་པ་དང་། སླར་ཡང་རང་ལུས་ཀྱང་མི་ཐེག་པའི་ནུས་མཐུ་ཆུང་ངུ་སྐྱེ། རིག་པའི་གནས་ལྔ་ལ་མཁས་པའི་པཎྜི་ཏར་སྐྱེས་ཀྱང་། དེ་ཡི་
ཚེ་ཚད་དང་བསོད་ནམས་ཟད་པ་དང་སླར་ཡང་། བླུན་པོ་བ་གླང་རྫི་བུ་ལྟ་བུར་སྐྱེ། ཚངས་པ་དང་བརྒྱ་བྱིན་ལ་སོགས་པའི་ལྷ་ཆེན་པོ་རྣམས་སུ་སྐྱེས་
ནས་ལྷའི་བདེ་བ་ཕུན་སུམ་ཚོགས་པ་ཐོབ་ཀྱང་མནར་མེད་པའི་དམྱལ་བར་སྐྱེ། གཞན་ལ་དངོས་གྲུབ་གཏེར་ནུས་པའི་ནོར་ལྷར་སྐྱེས་ཀྱང་། 

༄༅། །དྭགས་སུ་སྐྱེ། ལྷའི་བུ་ཉི་མ་དང་ཟླ་བ་རྣམས་སུ་སྐྱེས་ནའང་གླིང་བཞིའི་མུན་པ་བསལ་ནུས་ཀྱང་། རང་གི་ལག་པ་བརྐྱང་བསྐུམས་
ཡང་མི་མཐོང་བའི་མུན་པའི་གཏེར་ཁང་དུ་སྐྱེ། མངའ་རིས་དང་ལོངས་སྤྱོད་ཕུན་སུམ་ཚོགས་པ་འཁོར་ལོས་བསྒྱུར་བའི་རྒྱལ་པོར་སྐྱེས་ཀྱང་། འབངས་
ཀྱི་ཡང་མཐར་སྐྱེ། ཕོ་རྒོད། མདའ་སྐྱེན་ནམ། ཤེས་ཆེ། དབང་པོ་གསལ་བ་གེ་སར་ལྟ་བུར་སྐྱེས་ཀྱང་། དེའི་ཚེ་ཚད་དང་། བསོད་ནམས་
ཟད་པ་དང་། སླར་ཡང་ཞ་བོ་དང་། ལོང་བ་ལ་སོགས་པར་སྐྱེའོ། །དེ་བས་ན་སྲིད་པའི་རྩེ་མོ་ནས་མནར་མེད་པའི་ཟང་ཁ་ན་ཡར་ལ་ཁད་ཡར་ལ་
ཁད་ལ་ཡོད་པ་དང་འདྲ་བས། སྲིད་པའི་བདེ་བ་ཐོབ་ཀྱང་སྙིང་པོ་མེད་སྟེ། ཀླུ་གྲུབ་ཀྱིས། བརྒྱ་བྱིན་མཆོད་འོས་ཉིད་དུ་གྱུར་ནས་ཀྱང་། །ལས་
ཀྱི་དབང་གིས་སླར་ཡང་ས་སྟེང་ལྷུང་། །འཁོར་ལོར་བསྒྱུར་རྒྱལ་ཉིད་དུ་འགྱུར་ནས་ཀྱང་། །སླར་ཡང་འཁོར་བའི་ཡང་བྲན་ཉིད་དུ་འགྱུར། །བྱམས་

པ་མགོན་པོས། མི་གཙང་བ་ལ་དྲི་ཞིམ་མེད། །འགྲོ་ལྔ་དག་ལ་བདེ་བ་མེད། །ཅེས་གསུངས་སོ། །དེ་བས་ན་སྲིད་པའི་བདེ་བ་ཐོབ་ཀྱང་། སྙིང་
པོ་མེད་པས། བླ་ན་མེད་པའི་བྱང་ཆུབ་ཐོབ་དགོས། དེ་ཐོབ་པ་ལ་དགེ་རྩ་ཅི་བྱེད་ཐམས་ཅད་བྱང་ཆུབ་ཀྱི་ལམ་དུ་འགྲོ་བར་བྱེད་དགོས་སོ། །དེར་
འགྲོ་བ་ལ། དགེ་རྩ་ཆེ་འབྲིང་ཆུང་གསུམ་ཅི་བྱེད་ཀྱང་། སྦྱོར་བ་སེམས་བསྐྱེད་ཀྱིས་ཟིན་པ། དངོས་གཞི་རང་བཞིན་མེད་པས་རྒྱས་ཐེབས་པ། 
འཇུག་བསྔོ་བ་སྨོན་ལམ་གྱིས་སྡུད་པ་གསུམ་འཛོམ་དགོས། དེ་གསུམ་འཛོམ་ན་བྱང་ཆུབ་ཀྱི་ལམ་དུ་འགྲོ། མ་འཛོམ་ན་མི་འགྲོ་བས་དེ་གསུམ་
འཛོམ་པ་གལ་ཆེའོ། །ཆེ་ཚང་སངས་རྒྱས་ཡེ་ཤེས་ཀྱིས། ཀྱེ་མ། བསོད་ནམས་མཐུ་ཡིས་ལྷ་མིའི་དཔལ་ཐོབ་ཀྱང་། སྲིད་པའི་བདེ་བ་མི་རྟག་
འགྱུར་ཞིང་འཇིག །འཕོ་ལྟུང་འཐབ་རྩོད་བྲེལ་འཕོངས་དུ་མས་གཙེས། །དོང་ནང་བཙོན་བུའམ་རི་དྭགས་རྒྱར་ཆུད་འདྲ། །ཀྱེ་ཀྱེ་དེ་ཕྱིར་དགེ་ཚོགས་

༄༅། །ཅི་བསགས་པ། །སྲིད་པའི་བདེ་བ་དོན་དུ་མ་གཉེར་བར། །ཀུན་སློང་བྱང་སེམས་དངོས་གཞི་སྒྱུ་མའི་བློས། བང་ཆུབ་ཆེན་པོར་ 
བསྔོས་ཤིག་ཤེས་ལྡན་ཀུན། །སྤྱོད་འཇུག་ལས། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟད་པར་འགྱུར་བ་ཉིད། །བྱང་ཆུབ་
སེམས་ཀྱི་ལྗོན་ཤིང་རྟག་པར་ཡང་། །འབྲས་བུ་བསྐྱེད་ནས་མི་ཟད་འཕེལ་བ་ཉིད། །ཅེས་གསུངས་སོ། །དེ་འཁོར་བའི་ཉེས་དམིགས་དང་། ཐར་
པའི་ཕན་ཡོན་གྱིས་རྒྱུ་འབྲས་ཀུན་ལ་ཞིབ་པར། རྟོགས། དཔྱོད། གཞིག །འབྲལ། གཏན་ལ་ཕབ་ནས་ཞེ་ཐག་པ་ནས་རང་རྒྱུད་དང་འདྲེས་
ངེས་པར་བསྒོམས་པ་གལ་ཆེའོ། །གཉིས་པ་ལས་རྒྱུ་འབྲས་བསྒོམས་པའི་ཕན་ཡོན་ནི། དཔེར་ན་སྨན་དུག་གཉིས་འབྱེད་པས། དུག་སྤང་ནས་
སྨན་ཟོས་པས་བདེ་བ་མྱོང་བ་བཞིན་དུ། ལས་རྒྱུ་འབྲས་ཡང་དག་པར་འབྱེད་པས། མི་དགེ་བ་སྤང་ནས་དགེ་བ་བསྒྲུབ་པས་གནས་སྐབས་དང་མཐར་

ཐུག་གི་བདེ་བ་ཕུན་སུམ་ཚོགས་པ་ཐོབ་པའོ། །འཁོར་བའི་ཉེས་དམིགས་བསྒོམས་པའི་ཕན་ཡོན་ནི། ལྟོག་ན་ཟས་དྲན། འཁྱག་ན་གོས་དྲན། 
འཇིགས་ན་སྐྱབས་དྲན་པ་བཞིན་དུ། འཁོར་བའི་ཉེས་དམིགས་དྲན་པས་འཇིག་ནས། ཐར་པ་བྱང་ཆུབ་བསྒྲུབ་པས་ཚེ་གཅིག་ལ་ཐོབ་པའོ། །གསུམ་
པ་མ་བསྒོམ་པའི་ཉེས་དམིགས་ལ། ལས་རྒྱུ་འབྲས་མ་བསྒོམ་པའི་ཉེས་དམིགས་ནི། སྨན་དུག་མ་འབྱེད་ནས་བསྲེ་བར་ཟོས་པའི། སྨན་སྤང་
ནས་དུག་ཟོས་པས་སྡུག་བསྔལ་མྱོང་བ་བཞིན་དུ། ལས་རྒྱུ་འབྲས་མ་འབྱེད་པས་དགེ་སྡིག་བསྲེ་མར་སྤྱོད་པའམ། དགེ་བ་སྤང་ནས་མི་དགེ་བ་ཁོ་ན་
བསྒྲུབ་པས་ངན་སོང་ལ་སོགས་འཁོར་བའི་སྡུག་བསྔལ་མྱོང་བའོ། །འཁོར་བའི་ཉེས་དམིགས་མ་བསྒོམ་པའི་ཉེས་དམིགས་ནི། མ་ལྟོག་ན་ཟས་མི་
དྲན༑ མ་འཁྱག་ན་གོས་མི་དྲན། མ་འཇིགས་ན་སྐྱབས་མི་དྲན་པ་བཞིན་དུ། འཁོར་བའི་ཉེས་དམིགས་མ་དྲན་པས། འཇིག་རྟེན་འཁོར་བའི་ཆོས་

༄༅། །ལ་ཡང་དག་པར་ཞེན་ཏེ། ཚེ་འདིའི་བྱ་བ་ཁོ་ན་བསྒྲུབ་པས་མཐའ་མེད་པའི་འཁོར་བ་སྡུག་བསྔལ་གྱིས་རྒྱ་མཚོ་ཆེན་པོ་ལ་འཁྱམས་
པའོ༑ །བཞི་པ་རྒྱུད་ལ་སྐྱེ་བའི་ཚད་ནི། ལས་རྒྱུ་འབྲས་རྒྱུད་ལ་སྐྱེས་པའི་ཚད་ལ། དཔེ་དོན་གཉིས་ཡོད་པས། དཔེ་ནི། འབེན་གོང་རྒྱལ་
ལྟ་བུ་གཅིག་དགོས། དོན་ལ་ཉམ་རྟོག་ཟུང་འབྲེལ་གཅིག་སྐྱེ་དགོས་ཏེ། ལས་རྒྱུ་འབྲས་བསླུ་བ་མེད་པ་ལ་ངེས་པར་ཡིད་ཆེས་ཐག་ཆོད། ཐེ་ཚོམ་
དང་བྲལ་བ་རྟོགས་པ། དེ་ལྟར་རྟོགས་པའི་ཐོག་ནས་ལུས་ངག་ཡིད་གསུམ་གྱི་དགེ་བ་མི་འགྲུབ་དོག་པ་དང་། མི་དགེ་བའི་ཕྱོགས་སུ་ཤོར་བའམ། 
ཤོར་དོག་པ་ལ་སྐྲག་པ་ཚ་ཀམ་ཀམ་སྐྱེ་བ་ནི་ཉམས། དེ་ལྟར་ཉམ་རྟོགས་ཟུང་འབྲེལ་དུ་སྐྱེས་པས། མི་དགེ་བ་ཕྲ་ཞིང་ཕྲ་བ་ཡན་ཆད་སྤང་ནས། 
དགེ་བ་བསྒྲུབ་པ་ལས་མི་འདའ་བ་ནི། ལས་རྒྱུ་འབྲས་རྒྱུད་ལ་སྐྱེ་བའི་ཚད་དོ། །འཁོར་བའི་ཉེས་དམིགས་རྒྱུད་ལ་སྐྱེ་བའི་ཚད་ལ། ཡང་དཔེ་

དོན་གཉིས་ཡོད་པས། དཔེ་ནི། གླང་རི་ཐང་པ་འདྲ་བ་གཅིག་དགོས། དོན་ལ་ཉམ་རྟོགས་ཟུང་འབྲེལ་གཅིག་སྐྱེ་དགོས་ཏེ། འཁོར་བ་འདི་སྡུག་
བསྔལ་གྱི་རང་བཞིན་ཡིན་པས། སྙིང་པོ་མེད་པ་ལ་ངེས་པར་ཡིད་ཆེས། ཐག་ཆོད། ཐེ་ཚོམ་དང་བྲལ་བ་རྟོགས་པ་དེ་ལྟར་རྟོགས་པའི་ཐོག་ནས། 
འཁོར་བའི་ཉེས་དམིགས་དྲན་ནས་སྙིང་རླུང་ལྡང་ཞིང་འདུག་འགོ་མེད་པ་ཙམ་གྱིས་སྐྲག་སྔངས་སྐྱེ་བ་ཉམས། དེ་ལྟར་ཉམས་རྟོག་ཟུང་འབྲེལ་དུ་སྐྱེས་
པས༑ འཇིག་རྟེན་འཁོར་བའི་བྱ་བ་ཐམས་ཅད་ལིང་གིས་བཏང་ནས། ཐར་པ་བྱང་ཆུབ་བསྒྲུབ་པ་ལ་སྙིང་རུས་དང་བརྩོན་འགྲུས་དར་དྲག་ལ་ཡུན་རིང་
བ་ནུས་པ་ནི་འཁོར་བའི་ཉེས་དམིགས་རྒྱུད་ལ་སྐྱེས་པའི་ཚད་དོ། །དེ་ལྟར་ཚད་ལྡན་རྒྱུ་རྒྱུད་ལ་མ་སྐྱེས་ཀྱི་བར་དུ་བསྒོམ་པ་གལ་ཆེའོ། །དེ་ཡང་ལན་
གཅིག་སྐྱེས་པས་མི་ཆོག་རྒྱུད་ལ་བརྟེན་པ་གལ་ཆེའོ། །གཉིས་པ་སྐྱབས་འགྲོ་ནི། དེ་ལྟ་བུ་ཁམས་གསུམ་འཁོར་བའི་སྡུག་བསྔལ་ཐམས་ཅད་

༄༅། །ལས་སྐྱོབ་པར་བྱེད་པའི་ཐབས། སངས་རྒྱས་ཀྱི་བསྟན་པ་རིན་པོ་ཆེའི་སྒོར་ཞུགས་པ་ལ། སྤྱིར་མཁར་གཟབ་ན་རྨིང་
གཟབ་པ་དང་འདྲ་བས། ཐེག་པ་གང་གི་སྒོར་འཇུག་ཀྱང་ཐོག་མར་སྐྱབས་སུ་འགྲོ་བ་གལ་ཆེ། དེ་ཡང་དཀོན་མཆོག་གསུམ་མ་རྟོག་པ་གཞན་གང་གིས་
ཀྱང་སྐྱོབ་པར་མི་ནུས་ཏེ། འདུལ་བ་ལུང་ལས། ཕལ་ཆེར་རི་དང་ནགས་ཚལ་དང་། །ཀུན་དགའ་དང་ནི་མཆོད་གནས་ཀྱིས། །ལྗོན་ཤིང་དག་ལ་
སྐྱབས་འགྲོ་སྟེ། །སྐྱབས་ཏེ་གཙོ་བོ་མ་ཡིན་པས། །སྐྱབ་དེ་དག་ལ་བརྟེན་ནས་ནི། །འཇིགས་པ་ཀུན་ལས་མི་གྲོལ་ལོ། །ཅེས་གསུངས། དེས་
ན་དཀོན་མཆོག་གསུམ་ཁོ་ནས་སྐྱོབ་པ་ཡིན་ཏེ། །སྐྱབས་ཕྱིར་སྐྱབས་ཀྱི་དམ་པ་ཡིན། །ཅེས་པ་དང་། སའི་སྙིང་པོ་འཁོར་ལོ་བཅུ་པའི་མདོ་ལས། 
འཇིག་རྟེན་དག་ན་བདེ་སྐྱིད་པ། །དེ་ཡང་དཀོན་མཆོག་གསུམ་ལས་བྱུང་། །དེ་ཕྱིར་བདེ་ཤིང་སྐྱིད་པར་འདོད་པ་དག །རྟག་ཏུ་དཀོན་མཆོག་གསུམ་པོ་

མཆོད་པར་གྱིས། །ཅེས་གསུངས། དེ་ལ་དང་པོ་སྐྱབས་ཡུལ་བསྒོམ་པ་ལ། ཕྱི་མཚན་ཉིད་ཀྱིས་ལུགས་ལ་སྐྱབས་ཡུལ་གྱི་ངོ་བོ་སངས་རྒྱས་
བསྒོམས༑ དེ་ལ་ཆོས་དང་དགེ་འདུན་གྱིས་བསྐོར་ཏེ་དཀོན་མཆོག་གསུམ་བསྒོམས། ནང་པ་གསང་སྔགས་ཀྱིས་ལུགས་ལ་སྐྱབས་ཡུལ་གྱིས་གཙོ་བོ་བླ་
མ་བསྒོམ། དེ་ལ་དཀོན་མཆོག་གསུམ་དང་ཡི་དམ་ལྷ་ཚོགས་དང་། མཁའ་འགྲོ་ཆོས་སྐྱོང་གི་བསྐོར་ཏེ། དཀོན་མཆོག་དྲུག་བསྒོམ་པའོ། །དེ་
ཡང་དཀོན་མཆོག་གསུམ་ལ་འདུས། དེ་ལ་འདིར་སྔགས་ལུགས་ཀྱི་སྐྱབས་འགྲོ་བྱ་སྟེ། མདུན་གྱི་ནམ་མཁར་སེང་གེ་བཞི་བཞིས་བརྒྱད་ཀྱིས་ཉེ་བར་
བཏེག་པའི་རིན་པོ་ཆེ་སྣ་ཚོགས་ལས་གྲུབ་པའི་ཁྲི་ཡངས་ཤིང་རྒྱ་ཆེ་བ། རིན་པོ་ཆེའི་དྲྭ་བས་ཁྲི་ཁེབས་བྱས་པ། དེའི་སྟེང་དུ་ཉི་ཟླ་པདྨ་གདན་སུམ་བརྩེགས་
ཀྱི་སྟེང་དུ་དར་སྣ་ཚོགས་བལྟབ་པའི་ཁྲི་ལ་དཀོན་མཆོག་ཀུན་འདུས་ཀྱི་ངོ་བོ་རྩ་བའི་བླ་མ་བསྒོམས། དེའི་སྤྱི་བོར་རྡོ་རྗེ་འཆང་ངམ་ཀུན་ཏུ་བཟང་པོའི་བར་དུ་

༄༅། །བརྒྱུད་པའི་བླ་མ་རྣམས་ཐོ་བརྩེགས་སུ་བསྒོམ། དེ་ལ་བསྒྲུབ་རྒྱུད་ཀྱི་བླ་མ་རྣམས་ཀྱི་སྤྲིན་དཔུང་གཏིབས་པ་ལྟར་དུ་བསྐོར་ནས་
བཞུགས་ལ། དེའི་གཡས་སུ་རྟ་མཆོག་བརྒྱད་ཀྱི་བཏེགས་པའི་ཁྲི་དེ་འདྲ་བའི་སྟེང་དུ། བསྟན་པའི་གཙོ་བོ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་ལ། 
ཕྱོགས་བཅུ་དུས་གསུམ་གྱི་སངས་རྒྱས་རྣམས་ཀྱི་བསྐོར་ནས་བཞུགས་ལ། དེ་ཡང་ངོ་བོ་ཆོས་སྐུ་ལས་མ་གཡོས་ཤིང་། རྣམ་པ་ལོངས་སྤྲུལ་གྱི་མཚན་
དཔེ་དུ་མས་སྤྲས་པའོ། །དེའི་གཡོན་དུ་ཤང་ཤང་བརྒྱད་ཀྱི་བཏེགས་པའི་ཁྲི་དེ་འདྲ་བའི་སྟེང་དུ། རིགས་གསུམ་མགོན་པོ་ལ་འཕགས་པའི་དགེ་འདུན་
རྣམས་ཀྱིས་བསྐོར་ནས་བཞུགས་པ། དེ་ཡང་རང་བཞིན་བླ་ན་མེད་པའི་བྱང་ཆུབ་སེམས་དཔའ་ལས་ཕྱིར་མི་ལྡོག་པའི་བྱང་སེམས། རྣམ་པ་རབ་ཏུ་བྱུང་
བའི་ཆ་ལུགས་ཅན་ནོ། །དེའི་རྒྱབ་ཏུ་རྨ་བྱ་བརྒྱད་ཀྱི་བཏེགས་པའི་ཁྲི་དེ་འདྲ་བའི་སྟེང་དུ། སྡེ་སྣོད་གསུམ་དང་རྒྱུད་སྡེ་དྲུག་གིས་བསྡུས་པའི་དམ་པའི་

ཆོས་གསེར་གྱིས་ཤོག་བུ་ལ། བཻ་ཌཱུརྻ་ཞུན་མས་རང་ནན་དུ་བྲིས་པའི་གསུང་རབ་གླེགས་བམ་རི་བོ་ལྟར་དུ་འཁྲིགས་པ། དེ་ཡང་ངོ་བོ་དོན་དམ་ཆོས་ཀྱི་དབྱིངས་
ལས་མ་གཡོས་ཤིང་། རྣམ་པ་གསུང་རབ་གླེགས་བམ་རང་སྒྲ་གྲགས་པའོ། །དེའི་མདུན་དུ་གླང་ཆེན་བརྒྱད་ཀྱི་བཏེགས་པའི་ཁྲི་དེ་འདྲ་བའི་སྟེང་དུ། རང་
གི་ཡི་དམ་གང་ཡིན་པ་དེ་གཙོ་འཁོར་བསྒོམ། དེ་ལ་རྒྱུད་སྡེ་བཞིའམ་ངག་གིས་དཀྱིལ་འཁོར་ལྷ་ཚོགས་རྣམས་ཀྱིས་བསྐོར་ནས་བཞུགས་པ། དེ་ཡང་ངོ་
བོ་ཆོས་ཀྱི་སྐུ་ལ་མ་གཡོས་ཤིང་། རྣམ་པ་རྒྱལ་བ་ཞི་ཁྲོའི་དཀྱིལ་འཁོར་དུ་སྣང་བའོ། །དེ་དག་ཀུན་གྱི་ཕྱི་རོལ་མཁའ་འགྲོ་ཆོས་སྐྱོང་གིས་བསྐོར་བ། དེ་
ཡང་རང་བཞིན་དེ་ཁོ་ན་ཉིད་ལས་མ་གཡོས་ཤིང་། རྣམ་པ་མཁའ་འགྲོ་ཆོས་སྐྱོང་གི་བསྟན་པ་བསྲུང་བའོ། །དེ་དག་ཀུན་ཀྱང་ཆུ་ནང་གི་ཟླ་བའི་འཇའ་
ཚོན་གྱི་གཟུགས་བརྙན་ལྟ་བུ་འོད་ཕུང་དང་བཅས་པ། བཀྲ་དབུང་ངེ་། ཐིབས་སེ། ལྕི་ལེ། ལམ་མེ་བ། རང་ལ་ཞལ་གྱི་ཕྱོགས། སྤྱན་གྱི་

༄༅། །གཟིགས༑ ཐུགས་ཀྱི་དགོངས་ནས་བཞུགས་པར་བསྒོམ། དེ་ཡང་མེད་པ་ལ་ཡོད་པ་ལྟར་དུ་བསྒོམ་པ་མིན། གང་གི་
བསྒོམ་པ་དེའི་མདུན་དུ་ངེས་པར་ཡོད་པ་སྟེ། གང་གི་སངས་རྒྱས་ཡིད་བྱེད་པ། །དེའི་མདུན་དུ་ཐུབ་པ་བཞུགས། །ཅེས་གསུངས། དེའི་མདུན་དུ་
རང་ལ་ཁམས་གསུམ་གྱི་སེམས་ཅན་ཐམས་ཅད་ཀྱིས་བསྐོར་ནས་ཡོད་པར་བསྒོམ། རང་གཞན་ཀུན་གྱིས་ལུས། ལོངས་སྤྱོད། ཁ་རྗེ། དབང་
ཐང་༑ བསགས་པ་ཡོ་བྱད་དང་བཅས་པ་ཕུལ་ནས་ངེས་པར་སྐྱབས་སུ་འགྲོའོ་སྙམ་དུ་དད་པ་མོས་གུས་རྩེ་གཅིག་པས་འདུད་དོ། །དེ་ནས་འདི་ལྟར་མ་
ལག་སྡུམ་མའི་བུ་ཆུས་ཁྱེར་གྱིས་འདུ་ཤེས་བསྐྱེད་དེ། དཔེར་ན་མ་ལག་སྡུམ་མའི་བུ་ཆུས་ཁྱེར་ན། མོ་ལ་སྙིང་རྗེ་ཚད་མེད་པ་ཡོད་ཀྱང་སྙབ་
པའི་ནུས་པ་མེད་པས། གཞན་ལག་པ་ཡོད་མི་རྣམས་ལ་ར་མདའ་བཟློག་ནས་བསྙབ་བཅོལ་དགོས་པ་བཞིན་དུ། གནོད་བྱེད་ཀྱི་གཙོ་བྱས་པའི་

ཁམས་གསུམ་གྱིས་སེམས་ཅན་ཐམས་ཅད་ཐོག་མེད་དུས་ནས་དེའི་བར་དུ། བདག་གིས་དྲིན་ཆེན་གྱི་ཕ་མ་ཡིན་ཅིང་འཁོར་བ་སག་བསྔལ་གྱིས་རྒྱ་མཚོར་
བྱིང་ཡང་། བདག་ལ་སྐྱོབས་པའི་ནུས་པ་མེད། ཁྱེད་དཀོན་མཆོག་རིན་པོ་ཆེ་རྣམས་ལ་ནི་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་
པའི་ཕྲིན་ལས། སྐྱོབས་པའི་ནུས་མཐུ་བསམ་གྱིས་མི་ཁྱབ་པ་མངའ་བ་ལགས་པས་རབ་མདའ་བཟློག་སྟེ། གནོད་བྱེད་ཀྱི་གཙོར་བྱས་པའི་སེམས་
ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ནས་བླ་ན་མེད་པའི་བྱང་ཆུབ་ཐོབ་པར་བྱའོ། །དེའི་ཆེད་དུ་བླ་མ་ལ་ལམ་གྱིས་སྟོན་པའམ་འདྲེན་
པ༑ སངས་རྒྱས་ལ་སྟོན་པ། ཆོས་ལ་ལམ་གྱིས་དངོས་གཞི། དགེ་འདུན་ལ་ལམ་བསྒྲུབ་པའི་གྲོགས། ཡི་དམ་ལ་རྒྱུད་པར་བྱིན་གྱིས་
རླབས་པའོ། །མཁའ་འགྲོ་ཆོས་སྐྱོངས་ལ་ལམ་གྱིས་བར་ཆད་བསལ་བའི་བསྲུང་མ་དམ་ཞུ་བའི་ཕྱིར་སྐྱབས་སུ་འགྲོའོ་སྙམ་དུ་སེམས་བསྐྱེད་ལ་དག་

༄༅། །ཏུ༑ བདག་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། མཐོ་རིས་དང་ཐར་པ་ལ་བར་དུ་གཅོད་པར་བྱེད་
པའི་འབྱུང་པོ་མི་དང་མི་མ་ཡིན་པ་རྣམས་ཀྱི་གཙོ་བྱས་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་མ་
ཐོབ་ཀྱི་བར་དུ། ཕྱོགས་བཅུ་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱིས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ངོ་བོར་གྱུར་པ། ཆོས་ཀྱི་
ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་རྣམས་ཀྱི་མངའ་བདག །ཕ་དྲིན་ཆེན་རྩ་བའི་བླ་མ་བརྒྱུད་པ་དང་བཅས་
པ་རྣམས་ལ་སྐྱབས་སུ་མཆིའོ། །རྐང་གཉིས་དམ་པ་རྣམས་ཀྱི་མཆོག །སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་
ཀྱི་མཆོག །ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག །དགེ་འདུན་ལ་སྐྱབས་སུ་མཆིའོ། །ཡི་དམ་དཀྱིལ་འཁོར་གྱི་ལྷ་ཚོགས་

རྣམས་ལ་༴ །དཔའ་བོ་མཁའ་འགྲོ་ཆོས་སྐྱོང་བསྲུངས་མ་རྣམས་ལ་སྐྱབས་སུ་མཆིའོ། །ཞེས་ལན་གསུམ་བརྗོད། དེ་ནས་བསྡུ་སྟེ། བླ་མ་ལ་སྐྱབས་
སུ་མཆིའོ། །སངས་རྒྱས་ལ་༴ །ཆོས་ལ་༴ །དགེ་འདུན་ལ་སྐྱབས་སུ་མཆིའོ། །ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་༴ དཔའ་བོ་མཁའ་
འགྲོ་ཆོས་སྐྱོངས་བསྲུངས་མའི་ཚོགས་དང་བཅས་པ་རྣམས་ལ་སྐྱབས་སུ་མཆིའོ། །ཞེས་སྐྱབས་འགྲོ་བྱེད་ཅིང་། དཀོན་མཆོག་དེ་དག་ལ་འོད་ཟེར་མགར་
གྱི་ཚྭ་ཚྭ་ལྟ་བུ་བྱུང་ནས་རང་གཞན་ཀུན་ལ་ཕོག་པས་སྡིག་པ་དང་སྒྲིབ་པ་ཐམས་ཅད་སང་སང་དག་པར་བསམ་ཤིང་། ངག་ཏུ། ལས་ངན་སྡིག་སྒྲིབ་
དག་པར་བྱིན་གྱིས་རློབས། །འགལ་རྐྱེན་བར་ཆད་ཞི་བར་བྱིན་གྱིས་རློབས། །མཐུན་རྐྱེན་ལྷུན་གྲུབ་འབྱུང་བར་བྱིན་གྱིས་རློབས། །འཁོར་བའི་སྡུག་
བསྔལ་གྲོལ་བར་བྱིན་གྱིས་རློབས། །རྣམས་མཁྱེན་སངས་རྒྱས་ཐོབ་པར་བྱིན་གྱིས་རློབས། །ཅེས་པ་ལ་སོགས་འདོད་གསོལ་ཡང་བྱེད་དོ། །དེ་

༄༅། །ལྟར་སྐྱབས་འགྲོ་བྱེད་པ་ལ། ཐུན་མོང་གི་སྐྱབས་འགྲོ་དང་། ཐུན་མོང་མ་ཡིན་པའི་སྐྱབས་འགྲོ་གཉིས། དེ་ཡང་སེམས་
གཞན་དུ་གཡེངས་ཤིང་ངག་ཏུ་སྐྱབས་འགྲོ་བྱེད་པ་ནི། ཐུན་མོང་གི་སྐྱབས་འགྲོ་ཡིན་པས་དེ་ལྟར་མི་ཉན། ཤས་རྟིང་། རྐང་གི་ཁོངས། སྙིང་གིས་ 
དཀྱིལ་ནས་དད་པ་མོས་གུས་ཚད་མེད་པ་བསྐྱེད་ནས་སྐྱབས་འགྲོ་བྱེད་པ་ཐུན་མོང་མ་ཡིན་པའི་སྐྱོབས་འགྲོ་ཡིན་པས། དེ་ལྟར་བྱེད་དགོས། དེ་ལྟར་བྱེད་
པ་ལ་འཇིག་སྐྱོབས་ཀྱི་སྐྱབས་འགྲོ། ལེགས་སྨོན་གྱི་སྐྱབས་འགྲོ། ངེས་འབྱུང་གི་སྐྱབས་འགྲོ་དང་གསུམ་མོ། །དེ་ཡང་ཚེ་འདིའི་མི་དང་མི་མ་
ཡིན་གྱིས་འཇིག་པ་སོགས། ཕྱི་མ་ངན་སོང་གི་འཇིགས་པ་ལ་སོགས་སྐྱོབ་པར་འདོད་ནས། སྐྱབས་འགྲོ་བྱེད་པ་འཇིག་སྐྱོབ། ལྷ་མིའི་བདེ་བ་
ཐོབ་པར་འདོད་ནས་སྐྱབས་འགྲོ་བྱེད་པ་ལེགས་སྨོན་ལྷ་མི་བཅས་པའི་འཁོར་བའི་སྡུག་བསྔལ་ལས་གྲོལ་ཐར་ནས། སངས་རྒྱས་ཐོབ་པར་འདོད་

ནས་སྐྱབས་འགྲོ་བྱེད་པ་ངེས་འབྱུང་ངོ་། །དེ་ལ་གོང་མ་གཉིས་ལ་ངེས་འབྱུང་མི་ཚང་། ངེས་འབྱུང་ལ་འོག་མ་གཉིས་རང་ཤུགས་ཀྱིས་ཚང་བས། གོང་
བཞིན་དུ་ལག་སྡུམ་མའི་བུ་ཆུས་ཁྱེར་གྱི་འདུ་ཤེས་བསྐྱེད་ལ་ངེས་འབྱུང་གིས་སྐྱབས་འགྲོ་བྱེད་པ་གལ་ཆེའོ། །དེ་ལྟར་ངེས་འབྱུང་གི་སྒོ་ནས་སྐྱབས་འགྲོ་
བརྒྱ་སྟོང་གང་འཐད་བྱེད། དེ་ནས་ཐུན་བཞག་རན་པ་དང་། མཁའ་འགྲོ་ཆོས་སྐྱོང་ཐམས་ཅད་འོད་དུ་ཞུ་ནས། ཡི་དམ་ལ་ཐིམ་པར་བསམ། ཡི་
དམ་དགེ་འགུན། དགེ་འདུན་ཆོས། ཆོས་སངས་རྒྱས། སངས་རྒྱས་བླ་མ། བླ་མ་ཐམས་ཅད་རྩ་བའི་བླ་མ་ལ་བསྡུ། རྩ་བའི་བླ་མ་སྤྱི་བོ་
ནས་རྩ་དབུ་མའི་ནང་དུ་མར་བྱོན་ནས་སྙིང་གི་དཀྱིལ་དུ་བཞུགས་པར་བསམ་ལ། བསྔོ་བ་སྨོན་ལམ་བྱའོ། །དེས་དཀོན་མཆོག་གསུམ་གྱི་སྐྱབ་འོག་ཏུ་
ལེགས་པར་ཚུད་པ་ཡིན། དེ་ལ་ཕན་ཡོན་དང་བསླབ་བྱ་གཉིས་ཡོད་པ་ལ། དང་པོ་ཕན་ཡོན་ནི། གང་གིས་དཀོན་མཆོག་གསུམ་པོ་ལ། །

༄༅། །སྐྱབས་སུ་འགྲོ་བར་བྱེད་པ་ཡི། །ཕན་ཡོན་དེ་ལ་གཟུགས་མཆིས་ན། །ནམ་མཁའ་འདི་ཡང་སྣོད་དུ་ཆུང། །ཅེས་གསུངས་
པས༑ སྐྱབས་འགྲོའི་ཕན་ཡོན་ལ། བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་ཡང་། མདོར་བསྡུས་ན་བརྒྱད་དུ་འདུས་ཏེ། ནང་པ་སངས་
རྒྱས་པའི་སྒོར་ཚུད་པ་དང་། སྡོམ་པ་ཐམས་ཅད་ཀྱིས་རྟེན་དུ་རུང་བ་དང་། མི་དང་མི་མ་ཡིན་གྱིས་གནོད་པས་མི་ཚུག་པ་དང་། སྡིག་པ་ཐམས་
ཅད་བྱང་ཤིང་ཟད་པར་འགྱུར་བ་དང་། རྒྱུ་བསོད་ནམས་ཀྱིས་ཚོགས་ཆེན་པོ་འཕེལ་བ་དང་། ཤི་ནས་ཀྱང་ངན་སོང་དང་ངན་འགྲོར་མི་འགྲོ་བ་དང་། 
ལམ་ཁྱད་པར་འཕགས་པ་རྒྱུད་ལ་སྐྱེ་བ་དང་། མཐར་ཐུགས་སངས་རྒྱས་ཐོབ་པའོ། །མི་དང་མི་མ་ཡིན་གྱིས་གནོད་པས་མི་ཚུག་སྒྲུངས་རྒྱུད་རྣམས་
ཀྱང་སྦྱོར་། གཉིས་པ་བསླབ་བྱ་ལ་གསུམ་སྟེ། བྱེ་བྲག་སོ་སོའི་བསླབ་བྱ་དང་། སྤྱིའི་བསླབ་བྱ་དང་། ཆ་མཐུན་གྱིས་བསླབ་བྱའོ། །དང་

པོ་ནི། སངས་རྒྱས་ལ་སྐྱབས་སུ་སོང་ནས་ལྷ་གཞན་དག་ལ་ཕྱག་མི་འཚལ། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤང་།  དགེ་
འདུན་ལ་སྐྱབས་སུ་སོང་ན་སླ་མུ་སྟེགས་ཅན་ལ་བརྟེན་བཅའ་མི་རུང་བ་སྟེ། མྱ་ངན་འདས་མདོ་ལས། གང་ཞིག་སངས་རྒྱས་སྐྱབས་སོང་ན། །ལྷ་གཞན་
དག་ལ་ཕྱག་མི་འཚལ། །དམ་པའི་ཆོས་ལ་སྐྱབས་སོང་ན། །འཚེ་ཞིང་གནོད་པའི་སེམས་དང་བྲལ། །དགེ་འདུན་དག་ལ་སྐྱབས་སོང་ན། །མུ་
སྟེགས་ཅན་ལ་རྟེན་མི་བཅའ། །ཅེས་སོ། །གཉིས་པ་སྤྱིའི་བསླབ་བྱ་ནི། ཕྱིན་ཆད་སྲོག་དང་བྱ་དགའི་ཕྱིར་དུ་ཡང་དཀོན་མཆོག་བློས་མི་སྤང་། 
དཀོན་མཆོག་ལ་མ་གུས་པ་སྤང་། གུས་པས་བསྒྲུབ། མཆོད་པ་ལ་འབུངས་ཐབས་གཞན་གང་ཡང་མི་བཙལ་བར་དཀོན་མཆོག་གཅིག་པུ་ལ་བློ་བཀལ་
 ནས༑ ཟ་དུས་ཕུད་ཀྱི་མཆོད། འགྲོ་ཡང་སྐྱབས་འགྲོའི་ངང་ནས་འགྲོ། སྡོད་ཀྱང་སྐྱབས་འགྲོའི་ངང་དུ་སྡོད། ཉལ་ཡང་སྐྱབས་འགྲོའི་གུར་

༄༅། །ཁང་གསལ་གདབ་ལ་ཉལ་ཏེ། གཉིད་ལོག་དུས་ཀྱང་དྲན་པར་བྱེད། ཉོན་མོངས་པ་ལ་སོགས་མི་དགེ་བའི་བསམ་པ་སྐྱེས་ན་
དཀོན་མཆོག་གསུམ་གྱིས་ཐུགས་ཀྱིས་ཁྲེལ་སྙམ་དུ་རྦད་ཀྱི་བཅད་ལ་སྐྱབ་འགྲོ་ལ་དམིགས་པ་རྩེ་གཅིག་ཏུ་བཟུངས། དགེ་བའི་བསམ་པ་དང་བདེ་བ་གང་
བྱུང་ཐམས་ཅད་དཀོན་མཆོག་གི་བཀའ་དྲིན་དུ་ཤེས་པར་བྱེད། སུག་བསྔལ་གང་བྱུང་ཐམས་ཅད་དཀོན་མཆོག་གིས་ཐུགས་རྗེས་སྡིག་སྒྲིབ་དག་པའི་རྟགས་སུ་
ཤེས་པར་བྱེད་ཅིང་དུས་རྟག་ཏུ་སྐྱབས་འགྲོ་དང་མི་འབྲལ་བར་བྱའོ། །གསུམ་པ་ཆ་མཐུན་གྱིས་བསླབ་བྱ་ནི། སངས་རྒྱས་ཀྱི་རྟེན་རིས་སུ་བྲིས་པ། ལུགས་
སུ་བླུག་པ། འབུར་དུ་བཏོད་པ། ཐ་ན་ཆགས་དུམ་ཙམ་ཡན་ཆད། ཆོས་ཀྱི་རྟེན་གླེགས་བམ་དང་། ཐ་ན་ཡིག་འབྲུའི་དུམ་བུ་ཙམ་ཡན་ཆད་དགེ་འདུན་
གྱི་རྟེན་དགེ་སློང་ལ་སོགས་དང་། ཐ་ན་གོས་དུར་སྨྲིག་གི་ཚལ་པ་ཡན་ཆད། དེ་རྣམས་ལ་མ་གུས་པ་སྤང་། གུས་པ་བསྒྲུབ། མཆོད་པ་འབུང་

དགོས་པའོ། །དེ་ལ་སྤྱིར་སྐྱབས་འགྲོའི་གོ་དོན་ལ་བཞི་སྟེ། ཕྱིའི་སྐྱབས་འགྲོ་དང་། ནང་གི་སྐྱབས་འགྲོ་དང་། གསང་བའི་སྐྱབས་འགྲོ་དང་། ཉེ་བའི་སྐྱབས་
འགྲོའོ། །དང་པོ་ཕྱིའི་སྐྱབས་འགྲོ་ལ། སངས་རྒྱས་ནི་དོན་གཉིས་ཀྱིས་བསྡུས་པ། ཆོས་ནི་ལུང་རྟོགས་གཉིས་ཀྱི་བསྡུས་པ། དགེ་འདུན་ནི་ལྡན་
གྲོལ་གཉིས་ཀྱི་བསྡུས་པའོ། །དེ་ཡང་དོན་གཉིས་ནི། རང་དོན་ཆོས་སྐུ་དང་གཞན་དོན་གཟུགས་སྐུ། ལུང་རྟོག་གཉིས་ནི། ལུང་གི་ཆོས་དང་རྟོག་
པའི་ཆོས། ལྡན་གྲོལ་གཉིས་ནི། ཚུལ་ཁྲིམས་དང་ལྡན་པ་དང་། སེམས་གྲོལ་བའོ། །དེ་ཡང་ལྷ་གཞན་ལ་ཕྱག་མི་འཚལ། སེམས་ཅན་ལ་
གནོད་འཚེ་སྤང་། མུ་སྟེག་ཅན་ལ་རྟེན་མི་བཅའ་ཞིང་། དཀོན་མཆོག་གསུམ་ལ་བློ་རྩེ་གཅིག་ཏུ་བཀལ་ནས་སྐྱབས་སུ་འགྲོ་བ་ནི། ཕྱིའི་དཀོན་མཆོག་
གསུམ་ལ་སྐྱབས་སུ་སོང་བའོ། །གཉིས་པ་ནང་གི་སྐྱབས་འགྲོ་ནི། སེམས་ཉིད་གདོད་མ་ནས་ཆོས་སྐུའི་ངོ་བོར་གནས་པ་སངས་རྒྱས་དཀོན་མཆོག ། 

༄༅། །ངག་རླུང་འབྱུང་འཇུག་གནས་གསུམ་རྡོ་རྗེའི་སྔགས་སུ་གནས་པ་ཆོས་དཀོན་མཆོག །ལུས་ཕུང་ཁམས་སྐྱེ་མཆེད་ལྷའི་དཀྱིལ་འཁོར་

དུ་གནས་པ་དགེ་འདུན་དཀོན་མཆོག་གོ། །རྡོ་རྗེ་ཕྲེང་བའི་རྒྱུད་ལས། དྲི་མེད་སེམས་ནི་སངས་རྒྱས་ཏེ། །ཆོས་ནི་ངག་ཏུ་ཡང་དག་གསུང་། །སྐུ་ནི་དགེ་
འདུན་ཞེས་བྱ་སྟེ། །བྱང་ཆུབ་སེམས་དཔའི་ཚོགས་ཀྱི་གནས། །ཅེས་གསུང་། དེ་ཡང་ལུས་ཕུང་ཁམས་སྐྱེ་མཆེད་བརྟེན་གཡོའི་དངོས་པོ་ཐམས་
ཅད་ལྷའི་དཀྱིལ་འཁོར་དུ་གནས་པ་དེ། བླ་མས་བུམ་དབང་བསྐུར་ནས་ངོ་སྤྲད་པས་ངོ་ཤེས་པ་ནི་དགེ་འདུན་ལ་སྐྱབས་སུ་སོང་བའོ། །ངག་རླུང་འབྱུང་
འཇུག་གནས་གསུམ་རྡོ་རྗེའི་སྔགས་སུ་གནས་པ་དེ། བླ་མས་གསང་དབང་བསྐུར་ནས་ངོ་སྤྲད་པས་ངོ་ཤེས་པ་ནི་ཆོས་ལ་སྐྱབས་སུ་སོང་བའོ། །སེམས་
ཉིད་ཆོས་སྐུའི་ངོ་བོར་གནས་པ་དེ། བླ་མས་དབང་གསུམ་པ་དང་བཞི་པ་བསྐུར་ནས་ངོ་སྤྲད་པས་ངོ་ཤེས་པ་ནི་སངས་རྒྱས་ལ་སྐྱབས་སུ་སོང་བའོ། །གསུམ་

པ་གསང་བའི་སྐྱབས་འགྲོ་ནི། སེམས་ཉིད་གདོད་མ་ནས་སྐུ་གསུམ་དབྱེར་མེད་ཀྱི་ངོ་བོར་གནས་པ་སངས་རྒྱས་དཀོན་མཆོག །དེ་རྟོག་པའི་ཆ་ནས་ཆོས་
དཀོན་མཆོག །རྟོགས་པའི་ངོ་བོ་ལ་གཉིས་འཛིན་གྱིས་དྲི་མ་མེད་པར་ལམ་དུ་ཁྱེར་བའི་ཆ་ནས་དགེ་འདུན་དཀོན་མཆོག །སློབ་དཔོན་པདྨས། རིག་
པ་སྐུ་བཞིར་གནས་པ་སངས་རྒྱས་དཀོན་མཆོག །དེ་སྟོན་པའམ་རྟོག་པར་བྱེད་པ་ཆོས་དཀོན་མཆོག །ངེས་པ་དོན་གྱི་གཤིས་ལ་སྡིག་པས་གོས་མ་
མྱོངས་ཤིང་། ངོ་བོ་ཟག་པ་མེད་པའི་བདེ་མལ་གནས་པ་ཡང་དག་དོན་གྱི་དགེ་འདུན། ཅེས་གསུངས་སོ། །དེ་ཡང་སེམས་ཉིད་སྐུ་གསུམ་དབྱེར་མེད་
ཀྱིས་ངོ་བོར་གནས་པ་དེ་རྟོག་པའི་ཆ་ནས་སངས་རྒྱས་ལ་སྐྱབས་སུ་སོང་བ་རྟོག་པའི་དོན་ལ་འདས་ཉམས་མེད་པར་བསྒོམ་པའི་ཆ་ནས་ཆོས་ལ་སྐྱབས་སུ་
སོང་བ། ཐབས་མཁས་པའི་སྤྱོད་པ་ལྟ་བསྒོམ་ལམ་དུ་ཁྱེར་ནས་ཅི་བྱེད་སེམས་ཅན་གྱི་དོན་དུ་འགྱུར་ཞིང་། གཤིས་ལ་མི་དགེ་བ་མེད་ཅིང་ཟག་མེད་ཀྱི་

༄༅། །དགེ་བ་འཕེལ་བ་དགེ་འདུན་ལ་སྐྱབས་སུ་སོང་བའོ། །དྭག་པོ་རིན་པོ་ཆེས་སེམས་སྤྲོས་པའི་མཐའ་ཐམས་ཅད་དང་བྲལ་བར་རྟོགས་
ན་སངས་རྒྱས་ལ་སྐྱབས་སུ་སོང་བའོ། །དུས་ཐམས་ཅད་ཉམ་མྱོང་དྲན་ཤེས་བཞིན་གྱིས་བཟུང་ནས། མཉམ་རྗེས་མེད་པ་ཆོས་ལ་སྐྱབས་སུ་སོང་བའོ། །
ཅི་བྱེད་ཐེག་པ་ཆེན་པོའི་ལམ་དུ་འགྲོ་ན། དགེ་འདུན་ལ་སྐྱབས་སུ་སོང་བའོ། །ཅེས་གསུངས་སོ། །དོན་ལ་ལྟ་བསྒོམ་སྤྱོད་གསུམ་ཡིན་པས། 
སངས་རྒྱས་མངོན་དུ་བྱེད་པའི་སྐྱབས་འགྲོ་ཡིན་པས། ཤིན་ཏུ་ཟབ་པའོ། །དེ་ཡང་ཕྱིའི་སྐྱབས་འགྲོ་བས་ནང་གི་སྐྱབས་འགྲོས་ཟབ། ནང་གི་
སྐྱབས་འགྲོ་བས་གསང་བའི་སྐྱབས་འགྲོའི་ཟབ་སྟེ། ཕྱིའི་སྐྱབས་འགྲོས་ནི། དཀོན་མཆོག་ཡུལ་དུ་བྱེད་ནས་སྐྱབས་འགྲོ་བྱེད་པ་ཡིན། ནང་གིས་
སྐྱབས་འགྲོ་ནི། དཀོན་མཆོག་ཡུལ་དུ་མ་ལུས་པར། རང་གིས་སྒོ་གསུམ་དཀོན་མཆོག་གསུམ་དུ་ཤེས་ཏེ། སྒོ་གསུམ་ཐ་མལ་དུ་འཛིན་པ་

ལས་གྲོལ་བས། འཇིགས་སྐྱོབ། ལེགས་སྨོན་ངེས་འབྱུང་གསུམ་ཀ་དོན་གྱིས་ཚང་བས་ཤིན་ཏུ་ཟབ་པའོ། །དེ་ཡང་ནང་གི་སྐྱབས་འགྲོ་ནི། སྒོ་
གསུམ་དཀོན་མཆོག་གསུམ་དུ་མ་སྨིན་པ་སྨིན་པར་བྱེད་པའི་ཐབས་ཙམ་ཡིན་པས། གསང་བའི་སྐྱབས་འགྲོ་ནི། སྨིན་པ་གྲོལ་བའི་དངོས་གཞི་
ཡིན་པས་དེ་ལས་ཡང་ཤིན་ཏུ་ཟབ་པའོ། །དེ་ཡང་སེམས་ཉིད་སྐུ་གསུམ་དུ་གནས་པའི་ཆོས་ཉིད་གནས་ལུགས་ཀྱི་ངོ་བོ་ལ་སྡུག་བསྔལ་གྱི་དྲི་མས་
གོས་མ་མྱོང་བ་གནས་པ་གཞིའི་སྐྱབས་འགྲོ། དེ་རྟོགས་པའི་ཐབས་ལ་ཆོས་སྤྱོད་རྒྱུན་གྱིས་སྐྱབས་འགྲོ་སྟེ། ཕྱིའི་སྐྱབས་འགྲོ་ཆོས་བསྒྲུབ་པའི་
གཞི་བྱེད། དེ་ལ་བརྟེན་ནས་ནང་གིས་སྐྱབས་འགྲོ་སྒོ་གསུམ་དཀོན་མཆོག་གསུམ་དུ་ཤེས་པས། བསྐྱབ་བྱ་སྐྱོབ་བྱེད་གཉིས་འཛིན་གྱིས་དྲི་མ་
དག་ནས། གཞི་དོན་རྟོགས་པས་ཡང་དག་དོན་གྱིས་སྐྱབས་འགྲོའོ། །དེ་ལ་གོམ་པས་ཚེ་གཅིག་ལ་སངས་རྒྱས་ཐོབ་པའོ། །དེ་བས་ཕྱིའི་སྐྱབས་

༄༅། །འགྲོ་གཞི། ནང་གི་སྐྱབས་འགྲོ་ལམ། གསང་བའི་སྐྱབས་འགྲོ་འབྲས་བུ་ཡིན་པས། གཞི་ལམ་འབྲས་གསུམ་འབྲེལ་
ཆགས་དགོས། དེ་ཆགས་ན་རང་གིས་སྒོ་གསུམ་དཀོན་མཆོག་གསུམ་དུ་ལྷུན་གྱིས་གྲུབ་པས་གཟུང་འཛིན་དང་རེ་དོགས་ལས་གྲོལ་བའོ། །གཞི་ལམ་
འབྲས་གསུམ་འབྲེལ་མ་ཆགས་ན། ཡུལ་གཞན་ཞིག་ན་དཀོན་མཆོག་ཟེར་བ་གཅིག་ཡོད་པ་དེ་ལ་སྐྱབས་འགྲོ་བྱས་པས། གནས་སྐབས་ཀྱི་འཇིག་པ་
ཀུན་ལས་སྐྱོབ་ཅིང་མཐར་ཐུག་སངས་རྒྱས་ཀྱི་སར་ཁྲིད་པར་འདོད་པ་ནི། མུ་སྟེགས་པས་དབང་ཕྱུག་དགའ་བས་མཐོ་རིས་སུ་འཕེན་པར་འདོད་པ་དང་འདྲ་
བར་གསུངས། དེ་བས་ན་གཞི་ལམ་འབྲས་གསུམ་འབྲེལ་ཆགས་པ་གལ་ཆེའོ། །དེ་ཆགས་པ་ལ་བཞི་པ་ཉེ་བའི་སྐྱབས་འགྲོ་དགོས་ཏེ། རང་གི་
གདམ་ངག་ཞུས་པའི་མཚན་ལྡན་བླ་མ་དེ་སངས་རྒྱས་དཀོན་མཆོག །དེས་གནང་བའི་གདམས་ངག་ཐམས་ཅད་ཆོས་དཀོན་མཆོག །གདམས་ངག་མཐུན་

པའི་གྲོགས་རྡོ་རྗེ་སྤུན་ཐམས་ཅད་དགེ་འདུན་དཀོན་མཆོག་གོ། །དེ་ཡང་བླ་མ་ལ་ལོག་རྟོགས་སྤངས་ཤིང་ཚད་དང་ལྡན་པའི་མོས་གུས་གནད་དུ་བསྣུན་ནས་
བཀའ་བཞིན་བསྒྲུབ། གསུངས་ལ་ཚད་མར་འཛིན། ཞབས་རྟོག་རྣམ་པ་གསུམ་གྱི་སྒོ་ནས་མཉེས་པ་ཕུན་སུམ་ཚོགས་པ་བསྒྲུབ་པ་ནི་སངས་རྒྱས་ལ་
སྐྱབས་སུ་སོང་བ། བླ་མས་གནང་བའི་གདམས་ངག་ཐམས་ཅད་ལ་ཐེ་ཚོམ་མེད་པར་ཉམས་སུ་ལེན་པ་ལ་བརྩོན་པ་ནི་ཆོས་ལ་སྐྱབས་སུ་སོང་བ། གདམས་
ངག་མཐུན་པའི་གྲོགས་ཐམས་ཅད་ལ་ཟུར་ཟ་དང་འདྲན་སེམས་སྤངས་ནས། དག་སྣང་མོས་གུས་སྦྱང་བ་ནི་དགེ་འདུན་དཀོན་མཆོག་ལ་སྐྱབས་སུ་སོང་བའོ། །
དེ་ལྟར་དཔོན་སློབ་རྟེན་འབྲེལ་ལེགས་པར་འཛོམ་ནས། གཞི་ལམ་འབྲས་གསུམ་འབྲེལ་ཆག་ནས་ཚེ་གཅིག་ལ་སངས་རྒྱས་ཐོབ་པ་དང་། དཔོན་སློབ་ཀྱི་
རྟེན་འབྲེལ་མ་འཛོམ་ན་ཐོབ་མི་ནུས་པའི་རྒྱུ་མཚན་ཞིབ་པར་འོག་ནས་བླ་མའི་རྣལ་འབྱོར་གྱིས་སྐབས་སུ་བཤད་དོ། །གསུམ་པ་སེམས་བསྐྱེད་ནི། དེ་

༄༅། །ལྟ་བུ་ཁམས་གསུམ་འཁོར་བའི་སྡུག་བསྔལ་ཆེན་པོ་ལས་གྲོལ་ཐར་ནས་རྣམ་མཁྱེན་སངས་རྒྱས་ཐོབ་པ་ལ། དོན་དམ་བྱང་ཆུབ་ཀྱི་
སེམས་བསྐྱེད་དགོས། དེ་སྐྱེ་བ་ལ་འཇུག་པ་བྱང་ཆུབ་ཀྱི་སེམས་༴ དེ་སྐྱེ་བ་ལ་སྨོན་པ་བྱང་ཆུབ་ཀྱི་སེམས་༴ དེ་སྐྱེ་བ་ལ་སྙིང་རྗེ་༴ དེ་སྐྱེ་བ་ལ་བྱམས་པ་
སྐྱེ་དགོས། འོག་མ་འོག་མ་མེད་ན་གོང་མ་གོང་མ་མི་སྐྱེ་རྒྱུ་འབྲས་འབྲེལ་པ་ཅན་ཡིན། དེ་བས་ན་དེ་རྣམས་ཟུང་འབྲེལ་དུ་སྐྱེ་དགོས་ཏེ། བྱམས་མགོན་གྱིས། 
སེམས་བསྐྱེད་པས་ནི་གཞན་དོན་ཕྱིར། །ཡང་དག་རྫོགས་པའི་སངས་རྒྱས་འདོད། །ཅེས་དང་། རྣམ་སྣང་མངོན་སྦྱང་ལས། ཐམས་ཅད་མཁྱེན་པའི་ཡེ་
ཤེས་དེ་ནི་སྙིང་རྗེའི་རྩལ་ལས་བྱུང་བ་ཡིན་ནོ། །འདས་རྗེས་ལས། བྱམས་དང་སྙིང་རྗེ་ཆོས་ཀྱི་བདག །ཅེས་གསུངས་སོ། དེ་ལ་དང་པོ་བྱམས་པ་ལ་
གསུམ་སྟེ། ཕྱི་སེམས་ཅན་ལ་དམིགས་པའི་བྱམས་པ། ནང་ཆོས་ལ་དམིགས་པའི་བྱམས་པ། གསང་བ་དམིགས་པ་མེད་པའི་བྱམས་པའོ། །

དང་པོ་ཕྱི་སེམས་ཅན་ལ་དམིགས་པའི་བྱམས་པ་ནི། སེམས་ཅན་ཐམས་ཅད་ཕ་མར་ཤེས་ཤིང་དྲིན་དྲན་པ་ལ་སྐྱེ་བས་འདི་ལྟར་བསམ་མོ། །བདག་ཐོག་
མ་མེད་པའི་དུས་ནས་དའི་བར་དུ་ཉོན་མོངས་པའི་དབང་གི་འཁོར་བར་འཁྱམ་ཤིང་སྐྱེ་བ་རྒྱུད་པ་ལ་དཔགས་ཏུ་མེད་པས། ཁམས་གསུམ་གྱིས་སེམས་ཅན་
ཐམས་ཅད་དྲིན་ཆེན་གྱི་ཕ་མར་མ་གྱུར་པ་གཅིག་ཀྱང་མེད་པ་དེ་ཡང་སེམས་ཅན་གཅིག་གི་མ་བྱས་པའི་རྣམ་གྲངས་ཀྱང་དཔགས་ཏུ་མེད་སྟེ། མའི་ཐོག་མཐའ་
རྒྱ་ཤུག་ཚིག་གུ་ཙམ། །རུ་ལུར་བསྒྲངས་ཀྱང་སའི་ལང་མི་ནུས། །ཅེས་གསུངས་པས། སེམས་ཅན་གཅིག་གི་མ་བྱས་པའི་རྣམས་གྲངས་ཀྱང་། 
འཇིག་རྟེན་ཁམས་ཀྱི་ས་འདི་ལ་རྒྱ་ཤུག་གི་ཚིག་གུ་ཙམ་གྱི་རུ་ལུ་བསྒྲངས་ཀྱང་མི་ལང་བར་གསུངས་སོ། །སེམས་ཅན་གཅིག་གི་མ་བྱས་པའི་ནུ་ཞོ་གང་འཐུང་དེ་
ཕྱོགས་གཅིག་ཏུ་བསོགས་ན། མཐའི་རྒྱ་མཚོ་ཆེན་པོ་བས་ཀྱང་མང་། སེམས་ཅན་གཅིག་གི་ཕ་བྱས་པའི་འབབ་གང་ཟོས་ཏེ་ཕྱོགས་གཅིག་ཏུ་བསོགས་ 

༄༅། །བསྒོམས༑ དེ་ལ་སྐྱེས་པ་དང་དེ་དང་འདྲ་བ། ཁམས་གསུམ་གྱིས་སེམས་ཅན་ཐམས་ཅད་ཀྱིས་ཐོག་མེད་དུས་ནས་ཕ་མ་
བྱས་ཤིང་། སྔར་བཞིན་དྲིན་ཆེ་ལུགས་རྣམས་ཞིབ་པར་བསམ་པ་བཏང་ལ། ཞེ་ཐག་པ་ནས་རང་རྒྱུད་དང་འདྲེས་ངེས་པར་བསྒོམས་མོ། །དེ་ཡང་
ཁྱད་པར་དུ་གནོད་བྱེད་ལ་བསྒོམས་མོ། །དེ་ལྟ་བུའི་བྱམས་པ་ལ་གསུམ་སྟེ་སྔར་བཞིན་བྱམས་པ་ཆེད་དུ་བསྒོམས་པ་བྱམས་པ། དེ་ལྟར་བསྒོམས་པས་
བྱམས་པ་ཆེན་པོ་དུང་ངེར་སྐྱེས་པ་བྱམས་པ་ཆེན་པོ། །དེ་ལྟར་ཆེད་དུ་བསྒོམ་ནས་སྐྱེས་ཀྱང་རུང་ལ། ཆེད་དུ་བསྒོམ་མ་དགོས་པར་བྱ་སར་གྱིས་སྒོ་ང་
རུམ་པ་ལྟ་བུའི་བྱམས་པའི་གདུང་ཤུག་ཚད་མེད་པ་སྐྱེས་པ་བྱམས་པ་ཚད་མེད། ཡང་དུས་རྟག་ཏུ་འབྲལ་བ་མེད་པ་ནི་ཚད་མེད་པ་ཡིན་པར་གསུངས། 
དེ་ལྟར་བྱམས་པ་ཚད་མེད་རྒྱུད་ལ་མ་སྐྱེས་ཀྱིས་བར་དུ་བསྒོམས་པ་གལ་ཆེའོ། །དེ་ཡང་སེམས་ཅན་ཐམས་ཅད་ལ་ཉེ་རིང་དང་ཕྱོགས་རིས་མེད་པར་

ཀུན་ལ་བཏང་སྙོམས་སུ་བསྒོམས་མོ། །དེ་ལ་སེམས་ཅན་མང་ཉུང་གང་ཡང་རུང་བ་དག །བདག་སྟོབས་གཞན་སྟོབས་རང་བཞིན་གང་རུང་གི་སྒོ་ནས་
བདེ་བ་དང་བདེ་བའི་རྒྱུ་དང་ལྡན་པ་མཐོང་བའམ། ཐོས་པར་གྱུར་ན་དགའ་བ་ཚད་མེད་བསྒོམས། དེ་ཡང་ཀུན་ལ་བཏང་སྙོམ་དུ་བསྒོམ་མོ། །གཉིས་
པ་ནང་ཆོས་ལ་དམིགས་པའི་བྱམས་པ་ནི། དོན་དམ་པར་བདེ་བྱ་བདེ་བྱེད་ཀྱིས་མཐའ་ཐམས་ཅད་དང་བྲལ་ཡང་། ཀུན་རྫོབ་སྒྱུ་མ་ཙམ་དུ་སེམས་ཅན་
ཐམས་ཅད་བདེ་བ་དང་ལྡན་པར་བྱའོ་སྒམ་དུ་བསྒོམས་པའོ། །འདི་མར་མཐའ་སྦྱོར་ལམ་དྲོད་ནས་སྐྱེ། མཚན་ཉིད་པ་མཐོང་ལམ་ནས་སྐྱེ་བར་
གསུངས༑ གསུམ་པ་གསང་བ་དམིགས་པ་ཚད་མེད་པའི་བྱམས་པ་ནི། སེམས་ཉིད་སྐྱེ་འགག་མེད་པའི་ཀློང་དུ་རང་གཞན་དབྱེར་མེད་དུ་རྟོགས་ཏེ། 
གཤིས་དོན་དམ་དུ་སྟོང་ཉིད་དུ་སེང་ངེ་བ། གདང་ཀུན་རྫོབ་ཏུ་བྱམས་པ་ཏུང་ངེ་བ། དེ་གཉིས་དབྱེར་མེད་ཀྱི་ངང་ལ་གནས་པའོ། །འདི་མར་མཐའ་རོ་

༄༅། །གཅིག་ནས་སྐྱེ། མཚན་ཉིད་པ་བསྒོམ་མེད་སྐྱེ་བར་གསུང་། དམིགས་པ་མེད་པའི་བྱམས་པ་འདི། བློ་བྲལ་མངོན་དུ་གྱུར་
བའི་རང་རྩལ་ཤར་བ་ཡིན་གྱིས། བློས་བསྒོམས་པས་འབྱུང་བ་ནི་མ་ཡིན་ནོ། །གཉིས་པ་སྙིང་རྗེ་ལ་ཡང་གསུམ་སྟེ། ཕྱི་སེམས་ཅན་ལ་དམིགས་
པའི་སྙིང་རྗེ། ནང་ཆོས་ལ་དམིགས་པའི་སྙིང་རྗེ། གསང་བ་དམིགས་པ་མེད་པའི་སྙིང་རྗེའོ། །དང་པོ་ནི་སྔར་བཞིན་སེམས་ཅན་ཐམས་ཅད་ཕ་
མར་ཤེས་ཤིང་དྲིན་དྲན་པའི་བློས་བདེ་སྡུག་ལྟས་པས། འཁོར་བ་སྡུག་བསྔལ་གྱི་རྒྱ་མཚོ་འདི་ལས་འདོད་པ་བདེ་འདོད་ཀྱང་འདུག་པ་སྡུག་བསྔལ་དུ་
འདུག་སྟེ། སྡུག་བསྔལ་གྱིས་རྒྱུ་ལ་གནས་ཤིང་འབྲས་བུ་ལ་སྤྱོད། དེ་སྤང་བའི་ཐབས་ལ་མཁས་པའི་དགེ་བའི་བཤེས་གཉེན་མི་བརྟེན་པར་དམུས་
ལོང་ཁྲིད་མཁན་དང་བྲལ་བ་ལྟ་བུའི་ཕ་མ་འདི་རྣམས་སྙིང་རེ་རྗེ། དེ་ཡང་ཕ་མ་ལ་ལ་དམྱལ་བར་སྐྱེས་ཤིང་ཚ་གྲང་ལ་སོགས་པའི་སྡུག་བསྔལ། 

ལ་ལ་ཡི་དྭགས་སུ་སྐྱེས་ཤིང་བཀྲེས་སྐོམ་ལ་སོགས་པའི་སྡུག་བསྔལ། ལ་ལ་དུད་འགྲོར་སྐྱེས་ཤིང་བླུན་རྨོངས་ལ་སོགས་པའི་སྡུག་བསྔལ། ལ་
ལ་མིར་སྐྱེས་ཤིང་བྲེལ་འཕོང་ལ་སོགས་པའི་སྡུག་བསྔལ། ལ་ལ་ལྷ་མ་ཡིན་དུ་སྐྱེས་ཤིང་འཐབ་རྩོད་ལ་སོགས་པའི་སྡུག་བསྔལ། ལ་ལ་ལྷར་
སྐྱེས་ཤིང་འཆི་འཕོ་དང་ཁམ་འོག་མར་ལྟུང་བ་ལ་སོགས་པའི་སྡུག་བསྔལ། ལ་ལ་བར་དོར་འཁྱམས་ཤིང་འཇིག་སྐྲག་ལ་སོགས་པའི་སྡུག་བསྔལ། 
ཀུན་ཀྱང་ཁམས་གསུམ་དུ་འཁྱམས་ཤིང་རིགས་དྲུག་ཏུ་འཁོར་ཏེ་འཁོར་བ་སྤྱི་དང་བྱེ་བྲག་སྡུག་བསྔལ་དར་དྲགས་ལ་ཡུན་རིང་བ། རྒྱ་ཆེ་ལ་གྲངས་མང་། 
བསམ་གྱིས་མི་ཁྱབ་ཅིང་བརྗོད་ཀྱི་མི་ལང་བ་མྱོང་བའི་ཕ་མ་འདི་རྣམས་སྙིང་རེ་རྗེ། འདི་རྣམས་ཐམས་ཅད་སྡུག་བསྔལ་དང་བྲལ་ན་ཅི་མ་རུང་བདག་ཚེ་
འདི་ཉིད་ནས་དཔལ་ཆེན་པོ་རྡོ་རྗེ་འཆང་གི་གོ་འཕང་ཐོབ་པར་བྱེད་ནས། སེམས་ཅན་ཐམས་ཅད་སྡུག་བསྔལ་དང་བྲལ་བར་བྱའོ་སྙམ་དུ་ཞེ་ཐག་པ་

༄༅། །ནས་རང་རྒྱུད་དང་འདྲེས་ངེས་པར་བསྒོམས་མོ། །དེ་ཡང་ངག་ཏུ་སྙིང་རྗེ། སྙིང་རྗེ། སྙིང་རྗེ། ཞེས་བསྒྲང་ཤིང་། སྔར་
བཞིན་དྲིན་ཆེན་ཕ་མར་གྱུར་པའི་སེམས་ཅན་ཐམས་ཅད་ཀྱིས་སྡུག་བསྔལ་མྱོང་ཚུལ་རྣམས་ཞིབ་པར་བསམ་པ་བཏང་ལ། ཞེ་ཐག་པ་ནས་རང་རྒྱུད་དང་
འདྲེས་ངེས་པར་བསྒོམས་པ་གལ་ཆེའོ། །དེ་ཡང་ཁྱད་པར་དུ་གནོད་བྱེད་ལ་བསྒོམས་མོ། །འདི་ལ་ཡང་གསུམ་སྟེ། དེ་ལྟར་སྙིང་རྗེ་ཆེད་དུ་བསྒོམ་
པ་སྙིང་རྗེ། དེ་ལྟར་བསྒོམ་པས་སྙིང་རྗེ་ཆེན་པོ་ཏུང་ངེར་སྐྱེས་པ་སྙིང་རྗེ་ཆེན་པོ། དེ་ལྟར་ཆེད་དུ་བསྒོམས་ནས་སྐྱེས་ཀྱང་རུང་ལ། ཆེད་དུ་བསྒོམ་
མ་དགོས་པར་མ་སྔུན་ན་བུ་བཤའ་བ་ལྟ་བུའི་སྙིང་རྗེའི་གདུང་ཤུགས་ཚད་མེད་པ་སྐྱེ་བ་ནི་སྙིང་རྗེ་ཚད་མེད་པའོ། །ཡང་དུས་རྟག་ཏུ་འབྲལ་བ་མེད་པ་ནི་ཚད་
མེད་པ་ཡིན་པར་གསུངས། དེ་ལྟར་ཚད་མེད་རྒྱུད་ལ་མ་སྐྱེས་ཀྱིས་བར་དུ་བསྒོམ་པ་གལ་ཆེའོ། །དེ་ཡང་ཀུན་ལ་བཏང་སྙོམས་སུ་བསྒོམ་མོ། །དེ་

ལ་སེམས་ཅན་ལ་མང་ཉུང་གང་ཡང་རུང་བ་དག །བདག་སྟོབས་གཞན་སྟོབས་རང་བཞིན་གང་རུང་གིས་སྒོ་ནས། སྡུག་བསྔལ་དང་སྡུག་བསྔལ་
གྱི་རྒྱུ་དང་བྲལ་བ་མཐོང་བའམ་ཐོས་པར་གྱུར་ན། དེ་ལ་དགའ་བ་ཚད་མེད་པ་བསྒོམ། དེ་ཡང་ཀུན་ལ་བཏང་སྙོམས་སུ་བསྒོམ་མོ། །གཉིས་པ་
ནང་ཆོས་ལ་དམིགས་པའི་སྙིང་རྗེ་ནི། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ་ནས་སྐལ་བ་མཉམ་པར་ཡོད་ཀྱང་། རང་ངོ་མ་ཤེས་ནས་སྡུག་
བསྔལ་ཤིང་ཉམ་ཐག་པ་འདི་རྣམས་སྙིང་རེ་རྗེ་སྙམ་དུ་བསྒོམས་མོ། །གསུམ་པ་གསང་བ་དམིགས་པ་མེད་པའི་སྙིང་རྗེ་ནི། སེམས་ཉིད་སྐྱེ་
འགག་མེད་པའི་ཀློང་དུ་རང་གཞན་དབྱེར་མེད་དུ་རྟོགས་ཏེ། གཤིས་དོན་དམ་དུ་སིང་ངེ་བ། གདང་ཀུན་རྫོབ་ཏུ་སྙིང་རྗེ་ཏུང་ངེ་བ། དེ་གཉིས་དབྱེར་མེད་
ཀྱི་ངང་དུ་གནས་པའོ། །སྐྱེ་ཚུལ་གྱིས་ས་མཚམས་ནི་བྱམ་པ་དང་འདྲ། དམིགས་མེད་ཀྱི་སྙིང་རྗེ་བློས་བསྒོམ་པས་འབྱུང་བ་མ་ཡིན་པ་ཡང་བྱམས་

༄༅། །པ་དང་འདྲའོ། །གསུམ་པ་བྱང་ཆུབ་ཀྱིས་སེམས་ལ་ཡང་གསུམ་སྟེ། ཕྱི་སྨོན་པ་བྱང་ཆུབ་ཀྱིས་སེམས། ནང་འཇུག་པ་
བྱང་ཆུབ་ཀྱི་སེམས། གསང་བ་དོན་དམ་བྱང་ཆུབ་ཀྱི་སེམས་མོ། །དེ་ལ་སྨོན་འཇུག་གཉིས་བཞེད་པ་མི་འདྲ་བ་མང་དུ་ཡོད་ཀྱང་། ནོར་འཁྲུལ་མེད་
པ་ནི་ཇོ་བོ་རྗེའི་བཞེད་འདི་ཡིན་ཏེ། འབྲས་བུ་ལ་དམ་བཅའ་བ་ནི་སྨོན་པ་བྱང་ཆུབ་ཀྱི་སེམས། རྒྱུ་ལ་དམ་བཅའ་བ་ནི་འཇུག་པ་བྱང་ཆུབ་ཀྱིས་སེམས། 
དང་པོ་སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་ནི། སྔར་བཞིན་སེམས་ཅན་ཐམས་ཅད་ཕ་མར་ཤེས་ཤིང་དྲིན་དྲན་པའི་བློས་འདི་ལྟར་བསམ་མོ། །
ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ནས་བླ་ན་མེད་པའི་བྱང་ཆུབ་ཐོབ་ན་རེ་དགའ། འདི་རྣམས་
ཐམས་ཅད་བླ་ན་མེད་པའི་བྱང་ཆུབ་ཐོབ་ན་ཅི་མ་རུང་། བདག་ཚེ་འདི་ཉིད་ནས་དཔལ་ཆེན་པོ་རྡོ་རྗེ་འཆང་གི་གོ་འཕང་ཐོབ་པར་བྱས་ནས། འདི་རྣམས་

ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་ནས་བླ་ན་མེད་པའི་བྱང་ཆུབ་ཐོབ་པར་བྱའོ། །སྙམ་དུ་རྒྱལ་པོ་ལྟ་བུའི་སེམས་བསྐྱེད་ཉིད་ལ་དམ་བཅའ་
ཤིང་ཞེ་ཐགས་པ་ནས་རང་རྒྱུད་དང་འདྲེས་ངེས་པར་བསྒོམ་མོ། །དེ་ཡང་ཁྱད་པར་དུ་གནོད་བྱེད་ལ་བསྒོམ་མོ། །འདི་ལ་བྱམས་སྙིང་རྗེ་བྱང་ཆུབ་ཀྱི་སེམས་
གསུམ་ཀ་ཚང་སྟེ། སེམས་ཅན་ཐམས་ཅད་བདེ་བ་དང་ལྡན་འདོད་ཀྱིས་བློ་ནི་བྱམས་པ། སྡུག་བསྔལ་དང་བྲལ་འདོད་ཀྱི་བློ་ནི་སྙིང་རྗེ་བྱང་ཆུབ་ཐོབ་
འདོད་ཀྱི་བློ་ནི་བྱང་ཆུབ་ཀྱི་སེམས་སོ། །དེ་ལྟར་བྱམས་སྙིང་རྗེ་བྱང་ཆུབ་ཀྱིས་སེམས་ཁྱད་པར་དུ་གནོད་བྱེད་ལ་བསྒོམ་པ་ནི། དགྲ་བོ་སྲིད་དུ་གཅོད་པ་
བཞིན་དུ། ཐབས་མཁས་པའི་ཁྱད་ཆོས་ཡིན་ཏེ། ཁོ་རང་གིས་དོན་བྱེད་པ་ལ་ཁོ་རང་གིས་བར་ཆད་བྱེད་མི་སྲིད་པས། བསྲུང་བའི་མཆོག་ཏུ་གྱུར་
པའོ༑ །དེ་བས་ན་ཁྱད་པར་དུ་གནོད་བྱེད་སྙིང་ཁོང་དུ་བཅུག་ཅིང་ཀུན་ལ་བཏོང་སྙམས་སུ་བྱམས་སྙིང་རྗེ་བྱང་ཆུབ་ཀྱིས་སེམས་བསྒོམ་མོ། །དེ་ལ་

༄༅། །སེམས་ཅན་མང་ཉུང་གང་ཡང་རུང་བ་དག །བདག་སྟོབས་གཞབ་སྟོབས་རང་བཞིན་གང་རུང་གིས་སྒོ་ནས། བླ་ན་མེད་པ་བྱང་ཆུབ་
ཀྱིས་རྒྱུ་འབྲས་གང་རུང་བ་ལ་སྤྱོད་པ་མཐོང་བའམ་ཐོས་པར་གྱུར་ན། དེ་ལ་དགའ་བ་ཚད་མེད་པ་བསྒོམ། འདི་ལ་ཡང་གསུམ་སྟེ། བྱམས་སྙིང་རྗེ་
བྱང་ཆུབ་སེམས་གསུམ་གྱི་སྒོ་ནས་དགའ་བ་ཆེད་དུ་བསྒོམ་པ་དགའ་བ། དེ་ལྟར་བསྒོམ་པས་དགའ་བ་ཆེན་པོ་དུང་ངེར་སྐྱེས་པ་དགའ་བ་ཆེན་པོ། དེ་ལྟར་
ཆེད་དུ་བསྒོམ་ནས་སྐྱེས་ཀྱང་རུང་ལ་ཆེད་དུ་བསྒོམ་མ་དགོས་པ་དབུལ་པོས་གཏེར་ཆེན་པོ་རྙེད་པ་ལྟ་བུའི་དགའ་བའི་གདུང་ཤུགས་ཚད་མེད་པ་སྐྱེ་བ་ནི་དགའ་བ་
ཚད་མེད་ཡང་དུས་རྟག་ཏུ་འབྲལ་བ་མེད་པ་ནི་ཚད་མེད་ཡིན་པར་གསུངས། དེ་ལྟར་ཚད་མེད་རྒྱུད་ལ་མ་སྐྱེས་ཀྱི་བར་དུ་བསྒོམ་པ་གལ་ཆེའོ། །དེ་ལ་ཀུན་ལ་
བཏང་སྙམས་སུ་བསྒོམ་མོ། །འདི་ལའང་གསུམ་སྟེ། སེམས་ཅན་ཐམས་ཅད་ལ་ཉེ་རིང་དང་ཕྱོགས་རིས་མེད་པར་ཀུན་ལ་སྙོམས་པར་བྱམས་སྙིང་རྗེ་

བྱང་ཆུབ་ཀྱིས་སེམས་ཆེད་དུ་བསྒོམ་པ་བཏང་སྙོམས། དེ་ལྟར་བསྒོམ་པས་བཏང་སྙོམས་ཆེན་པོ་ཏུང་ངེར་སྐྱེས་པ་བཏང་སྙོམས་ཆེན་པོ། །དེ་ལྟར་ཆེད་
དུ་བསྒོམས་ནས་སྐྱེས་ཀྱང་རུང་ལ། ཆེད་དུ་བསྒོམ་མ་དགོས་པར་དྲང་སྲོང་གིས་མགྲོན་འགྱེད་པ་ལྟ་བུའི་བཏང་སྙོམས་ཀྱིས་གདུང་ཤུགས་ཚད་མེད་པ་སྐྱེས་
པ་ནི་བཏང་སྙོམས་ཚད་མེད། ཡང་དུས་རྟག་ཏུ་འབྲལ་བ་མེད་པ་ནི། ཚད་མེད་ཡིན་པར་གསུངས། དེ་ལྟར་ཚད་མེད་རྒྱུད་ལ་མ་སྐྱེས་ཀྱི་བར་དུ་
བསྒོམས་པ་གལ་ཆེའོ། །དེ་ལ་བཏང་སྙམས་ཅེས་པའི་དོན་ནི། སེམས་ཅན་ཐམས་ཅད་ལ་ཉེ་རིང་ཕྱོགས་རིས་ཆགས་སྡང་གི་རྣམ་པར་རྟོག་པ་བཏང་
ནས༑ བྱམས་སྙིང་རྗེ་བྱང་ཆུབ་ཀྱིས་སེམས་ཀུན་ལ་སྙམས་པར་བསྒོམ་པས་བཏང་སྙོམས་ཞེས་བྱའོ། །དེ་ལྟར་བཏང་སྙོམས་ཚད་མེད་རྒྱུད་ལ་སྐྱེ་
དགོས༑ དེ་ལྟར་མ་སྐྱེས་ན་ཕྱོགས་རིས་ཅན་གྱི་བྱམས་སྙིང་རྗེ་ནི་ཁྲ་དང་སྤྱད་ཀུ་ལ་ཡང་ཡོད་པས། བྱང་ཆུབ་ཀྱི་ལམ་དུ་མི་འགྲོ་སྟེ། ཁྲ་དང་སྤྱང་

ཀུ་རྣམས་ཀྱིས་ཡང་བུ་ལ་བྱམས་སྙིང་རྗེ་ཡོད་པས། སེམས་ཅན་གཞན་གསོད་ཅིང་བུ་གསོ་བའི་ཕྱིར་རོ། །དེ་བས་ན་སྙིང་འདི་ལྟར་བཏང་སྙོམས་ཚད་མེད་
བསྒོམས་པར་བྱ་སྟེ། ཕན་པ་བཏག་པ། གནོད་པ་བསྐྱལ་བ། ཕན་གནོད་མེད་པ་དང་གསུམ་ལས། ཁྱད་པར་དུ་གནོད་བྱེད་ལ་བྱམས་སྙིང་རྗེ་བྱང་ཆུབ་ཀྱིས་སེམས་བསྒོམས། 
དེ་མཆན་ནས་ཕན་གནོད་མེད་པ་ལ་བསྒོམ། དེ་གཉིས་ལ་སྐྱེས་ན་ཕན་པ་བཏག་པ་ལ་རང་ཤུགས་ཀྱིས་སྐྱེ་བས་བཏང་སྙོམས་སུ་འགྱུར་རོ། །དེ་ལྟར་མ་བསྒོམ་ན་རང་རེ་ཉེ་རིང་
ཆགས་སྡང་གི་བག་ཆགས་ལ་གོམས་དྲག་པས་བཏང་སྙོམས་དགོས་ཟེར་ཡང་མི་སྐྱེ། དེ་ལྟར་བསྒོམ་ན་སྐྱེ་ནས། །དེ་ལྟར་བསྒོམ་པ་གལ་ཆེའོ། །དེ་ལྟར་སྨོན་པའི་
བྱང་ཆུབ་ཀྱི་སེམས་བསྒོམ་པའི་དུས་སུ། བླ་མ་དཀོན་མཆོག་ལ་ཡན་ལག་བདུན་པ་དང་། མཎྜལ་འབུལ། བྱམས་སྙིངས་རྗེ་བྱང་ཆུབ་ཀྱི་སེམས་སྐྱེ་བའི་འདོད་གསོལ་བྱེད་ཅིང་
བསྒོམ་པས་མར་དུ་སྐྱེ་བའོ། གཉིས་པ་ནང་འཇུག་པ་བྱང་ཆུབ་ཀྱི་སེམས་ལ་གསུམ་སྟེ། དུས་རིང་པོ་ལ་བྱིན་རླབས་པ་དང་། དུས་ཐུང་དུ་ལ་བྱིན་གྱིས་རླབས་པ་དང་། དུས་སྒོང་

ཚིགས་སུ་བྱིན་གྱིས་རླབས་པའོ། །དེ་ཡང་དྲིན་ཆེན་ཕ་མར་གྱུར་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་
བྲལ་ནས་བླ་ན་མེད་པའི་བྱང་ཆུབ་ཐོབ་པར་བྱའོ། །དེའི་ཆེད་དུ་བདག་གི་ལུས་ངག་ཡིད་གསུམ་འདི། ཇི་སྲིད་བྱང་ཆུབ་མ་ཐོབ་ཀྱི་བར་དུ། མི་དགེ་བའི་
ཕྱོགས་སུ་མི་བཏང་ཞིང་དགེ་བའི་ཕྱོགས་སུ་བཀོལ་བར་བྱའོ་སྙམ་དུ་དམ་བཅའ་བ་ནི། དུས་རིང་པོ་ལ་བྱིན་གྱིས་བརླབ་པའོ། །ཇི་སྲིད་འཚོ་བའི་བར་དུ། 
དགེ་བ་ལ་བསྐོལ་བར་དམ་བཅའ་བ་ནི། དུས་ཐུང་ངུ་ལ་བྱིན་གྱིས་བརླབ་པའོ། །སང་ཉི་མ་ད་ཙམ་ཚུན་ཆད་དགེ་བ་ལ་བཀོལ་བ་དམ་བཅའ་བ་ནི་སྒོང་ཚིགས་སུ་
བྱིན་གྱིས་བརླབ་པའོ། །དེ་ལྟར་དམ་བཅའ་བའི་རྗེས་སུ་འཇུག་ནས་བརྩོན་འགྲུས་ཆེན་པོས་ཚུལ་བཞིན་དུ་བསྒྲུབ་པ་ནི། འཇུག་པ་བྱང་ཆུབ་ཀྱི་སེམས་ཞེས་
བྱའོ། །དེ་ལྟར་བསྒྲུབ་པས་དགེ་བ་ཅི་འགྲུབ་ཐམས་ཅད་ལ། སེམས་ཅན་ཐམས་ཅད་ཀྱི་དོན་དུ་འདི་འགྲུབ་པས་ཁེ་ཆེའོ་སྙམས་དུ་དགའ་བ་ཚད་མེད་པ་

༄༅། །བསྒོམས༑ དེ་ཡང་ཀུན་ལ་བཏང་སྙོམས་བསྒོམ་མོ། །དེ་ལྟར་སྨོན་འཇུག་ཀྱི་སེམས་བསྐྱེད་འདི་མ་སྐྱེས་ན་ཆོས་ཅི་བྱས་ཐམས་ཅད་
ཐེག་ཆུང་གིས་སར་ལྷུང་ལ། འདི་སྐྱེས་ན་ཐེག་པ་ཆེན་པོའི་ལམ་དུ་འགྲོ་བས་འདི་སྐྱེ་བ་གལ་ཆེའོ། །གསུམ་པ་གསང་བ་དོན་དམ་བྱང་ཆུབ་ཀྱི་སེམས་ནི། 
དེ་ལྟར་སྨོན་འཇུག་གཉིས་ལ་བརྟེན་ནས། མཚན་ལྡན་བླ་མའི་བྱིན་བརླབ་ཀྱིས་གནས་ལུགས་ཀྱི་དོན་ཕྱིན་ཅི་མ་ལོག་པར་རྟོགས་པའོ། །དེ་ལྟར་དོན་དམ་
བྱང་ཆུབ་ཀྱི་སེམས་འདི་མ་རྟོགས་ན། ཆོས་ཅི་བྱས་ཐམས་ཅད་དངོས་འཛིན་མཚན་མ་ལས་མ་འདས་པས། བྱང་ཆུབ་ཀྱི་ལམ་དུ་མི་འགྲོ། འདི་རྟོགས་
ན་འགྲོ་བས་འདི་རྟོགས་པ་གལ་ཆེ་སྟེ། སྤྱོད་འཇུག་ལས། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟད་པར་འགྱུར་བ་ཉིད། །བྱང་
ཆུབ་སེམས་ཀྱི་ལྗོན་ཤིང་རྟག་པར་ཡང་། །འབྲས་བུ་བསྐྱེད་ནས་མི་ཟད་འཕེལ་བ་ཉིད། །ཅེས་པ་ལ་སོགས་གོང་གི་བསྒོམ་པའི་ཕན་ཡོན་དང་། མ་

བསྒོམས་པའི་ཉེས་དམིགས་སྐབས་བཞིན་ནོ། །དེ་ཡང་དོན་དམ་བྱང་ཆུབ་ཀྱིས་སེམས་མ་རྟོགས་པར་བྱེད་པའི་ཐབས་ལ་སྨོན་འཇུག་གཉིས་དགོས། རྟོགས་
པ་གོམས་ཤིང་མཐར་ཕྱིན་པར་བྱེད་པ་ལ་ཡང་སྨོན་འཇུག་གཉིས་དགོས། སྨོན་འཇུག་གཉིས་དང་བཅས་པ་བླ་མའི་གདམས་ངག་ཡིན་པས། མཚན་ལྡན་
བླ་མའི་གདམས་ངག་ལ་བརྟེན་ནས། སེམས་བསྐྱེད་ལ་དང་པོ་འཇུག་ནས་བཟུང་སྟེ་མཐར་མ་ཕྱིན་གྱི་བར་དུ་སྨོན་པས་གོང་ནས་གོང་དུ་དམ་བཅའ་ཤིང་། འཇུག་
པས་དེའི་རྗེས་སུ་འཇུག་ནས་བརྩོན་འགྲུས་ཆེན་པོས་ཚུལ་བཞིན་དུ་བསྒྲུབ་དགོས་སོ། །དེ་ཡང་དགེ་རྩ་ཅི་བྱེད་ཐམས་ཅད་དམ་པ་དྲུག་གིས་ཟིན་བྱ་ཉམས་སུ་བླང་
སྟེ༑ དགེ་རྩ་ཆེ་ཆུང་ཅི་བྱེད་ཀྱང་རང་འདོད་ཀྱིས་འཁྲི་བས་མ་གོས་པ་གཏོང་བའི་དངོས་དམ་པ༡། དེ་སེམས་ཅན་ཐམས་ཅད་ཀྱི་དོན་དུ་ཆེད་དུ་བྱ་བ་དམ་པ༢། 
སེམས་བསྐྱེད་དང་ལྡན་པ་རྟེན་དམ་པ༣། འཁོར་གསུམ་ཡོངས་སུ་དག་པ་དམ་པ༤། གཞན་ཡང་དེ་ལ་བསྐུལ་ཞིང་སྦྱོར་བ་ཐབས་མཁས་པ་དམ་པ༥། བྱང་

༄༅། །ཆུབ་ཏུ་བསྔོ་བ་ཡོངས་སུ་བསྔོ་བ་དམ་པ༦། དྲུག་པོ་དེའི་སྒོ་ནས་ཉམས་སུ་ལེན་ཅིང་བྱང་ཆུབ་ཀྱི་སེམས་སྤེལ་ལོ། །གཞན་ཡང་སྤྱོད་ལམ་
རྣམ་བཞི་ཐམས་ཅད་བྱང་ཆུབ་ཀྱི་སེམས་ཀྱིས་ཟིན་པར་བྱེད་ཅིང་བློ་སྦྱང་ངོ་། །ཕྱི་མ་མི་བརྗེད་ཅིང་དྲན་པར་བྱ་བའི་ཕྱིར། ནག་པོའི་ཆོས་བཞི་སྤང་ཤིང་དཀར་པོའི་
ཆོས་བཞི་ཉམས་སུ་བླང་ངོ་། །དེ་ལ་སྤང་བྱ། ནག་པོའི་ཆོས་བཞི་ནི། བླ་མ་མཆོད་པར་འོས་པའི་དབུ་བསྐོར་བ་དང་། གཞན་འགྱོད་པའི་གནས་མ་ཡིན་
པ་ལ་འགྱོད་པ་བསྐྱེད་པ་དང་། སེམས་བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གིས་སྒོ་ནས་ཚིགས་སུ་བཅད་པ་མ་ཡིན་པ་བརྗོད་པ་དང་། སེམས་
ཅན་གཡོ་དང་སྒྱུས་སྒོ་ནས་མགོ་བསྐོར་བའོ། །དེ་ལྟ་བུའི་ནག་པོའི་ཆོས་བཞི་སྤང་ནས། དཀར་པོའི་ཆོས་བཞི་ཉམས་སུ་ལེན་ཚུལ་གྱིས་དང་པོ་ནི། ཡུལ་
བླ་མ་དང་མཆོད་པར་འོས་པ་ལ། བསམ་པ་བསླུ་སེམས་ཀྱིས་སྒོ་ནས། སྦྱོར་བ་རྫུན་ཚིག་ངག་ཏུ་སྨྲས་ནས་དབུ་བསྐོར་ན། ཕ་རོལ་པའི་དབུ་འཁོར་

དུ་མ་འཁོར་རུང་ཐུན་ཚོད་འདས་ནས་རང་ལ་ལྷུང་བས་ཕོག་སྟེ། ནག་པོའི་ཆོས་ཡིན་པས་དེ་སྤང་ལ། སྲོག་གི་ཕྱིར་ཡང་རྫུན་ཚིག་མི་སྨྲ་བ་ནི་དཀར་པོའི་
ཆོས་ཡིན་པས་ཉམས་སུ་བླང་ངོ་། །གཉིས་པ་ནི་གཞན་འགྱོད་པའི་གནས་མ་ཡིན་པ། དགེ་བ་བརླབ་པོ་ཆེ་བྱེད་པའི་ལམ་ཡང་དག་པ་འཇུག་པ་ལ། 
བསམ་པ་ཉོན་མོངས་པ་གང་ཡང་རུང་བས། སྦྱོར་བ་དེ་ལ་མི་ལེགས་པ་བརྗོད་ཅིང་འགྱོད་པ་བསྐྱེད་ན། ཕ་རོལ་པོ་འགྱོད་པ་སྐྱེ་རུང་མ་སྐྱེ་རུང་། 
ཐུན་ཚོད་འདས་ནས་ནག་པོའི་ཆོས་ཡིན་པས་སྤང་ལ། དེའི་གཉན་པོར་གཞན་དགེ་བ་ལ་ཡང་དག་པར་བསྐུལ། ཐེག་པ་དམན་ལ་མི་སྦྱོར། ཐེག་
པ་མཆོག་ལ་ཡང་དག་པར་འཛིན་དུ་འཇུག །དེ་ལ་ལེགས་པ་བརྗོད་ཅིང་རྗེས་སུ་ཡི་རང་བསྐྱེད་པ་ནི། དཀར་པོའི་ཆོས་ཡིན་པས་ཉམས་སུ་བླང་
ངོ་༑ །གསུམ་པ་ནི་ཡུལ་བྱང་ཆུབ་སེམས་དཔའ་ཐོབ་ལ་མ་ཉམ་པ་ཞིག་ལ་བསམ་པ་ཞེ་སྡང་གིས་སྒོ་ནས་སྦྱོར་བ་ངན་དུ་སྨྲ་བ་མི་སྙན་པའི་ཚིག་སྨྲས་
 
༄༅། །ན༑ སྤྱིའམ་སྒོས་དངོས་སམ་ལྐོག་ཏུ་བརྗོད་ཀྱང་ཐུན་ཚད་འདས་ན། ནག་པོའི་ཆོས་ཡིན་པས་སྤང་ལ། དེའི་གཉེན་པོར་
བྱང་ཆུབ་སེམས་དཔའ་སྟོན་པའི་འདུ་ཤེས་བསྐྱེད་ཅིང་། དེའི་ཡང་དག་པའི་བསྔགས་པ་ཕྱོགས་བཅུར་སྒྲོགས། སེམས་ཅན་གང་ལ་ཡང་ངན་དུ་མི་ལྟ། 
སྐྱོན་མི་བརྗོད་དེ་ནི། དཀར་པོའི་ཆོས་ཡིན་པས་ཉམས་སུ་བླང་ངོ། །བཞི་པ་ནི། སེམས་ཅན་གང་ཡང་རུང་བ་ལ་བསམ་པ་གཡོ་སྒྱུའི་སེམས་ཀྱི། 
སྦྱོར་བ་ཐབས་སྣ་ཚོགས་ཀྱིས་མགོ་བསྐོར་ཏེ། ཁེ་དང་རྒྱལ་ཁ་རང་གིས་བླང་། གྱོང་དང་ཕམ་ཁ་གཞན་ལ་སྟེར་བ། དེ་ལ་ཐུན་ཚོད་འདས་ན་ནག་
པོའི་ཆོས་ཡིན་པས་སྤང་ལ། དེའི་གཉེན་པོར་གཡོ་སྒྱུ་མེད་པར་ལྷག་པའི་བསམ་པས་ཁེ་དང་རྒྱལ་ཁ་གཞན་ལ་སྟེར། གྱོང་དང་ཕམ་ཁ་རང་གིས་
བླང་བ་ནི། དཀར་པོའི་ཆོས་ཡིན་པས་ཉམས་སུ་བླང་ངོ་། །ཐུན་ཚོད་ནི་ཉིན་ཞག་འཕྲུག་གཅིག་གི་དྲུག་ཆ་ཡིན། ལྟུང་བ་རང་གི་ངོ་བོ་ནི། སེམས་

ཅན་བློས་སྤང་བའོ། །དེ་ལ་གཉིས་ཏེ། གནོད་པར་སེམས་པའི་བློས་སྤང་བ་དང་། ཡལ་བར་དོར་བའི་བློས་སྤང་བའོ། །དང་པོ་ནི། །དགེ་བའི་
བཤེས་གཉེན་པུ་ཏོ་བས། །སེམས་ཅན་གཞན་ཞིག་སྡུག་ན། རང་རླགས་ཀྱང་རུང་སྙམ་པ་དེ་ཡིན། ཞེས་གསུངས་པས། སེམས་ཅན་གཞན་ལ་
གནོད་པ་རང་གིས་བསྐྱལ་བའོ། །གཞན་ལ་གནོད་དུ་འཇུག་པའམ། དེ་ཙམ་མིན་ཀྱང་སེམས་ཅན་གཞན་ཞིག་ལ་གནོད་པ་ཐུ་མོ་གཅིག་བྱུང་ན་ཅི་མ་རུང་
སྙམ་པ་དེའོ། །གཉིས་པ་ཡལ་བར་དོར་བའི་བློས་སྤང་བ་ལ་ཡང་གཉིས་ཏེ། སྤྱི་དང་། བྱེ་བྲག་གོ། །དང་པོ་ནི། གོང་གི་སྨོན་འཇུག་གཉིས་
ཀྱི་སྐབས་སུ་བཞིན་དུ། སེམས་ཅན་ཐམས་ཅད་བདག་གིས་བཟུང་ནས་ཕན་པ་བཏག་པར་དམ་བཅའ་ཚར་བའི་བློ་དེ་ཕྱིས་བཏང་ནས། ཁྱོད་རང་རྣམས་
གང་དགའ་གྱིས་སྙམ་དུ། རང་གཅིག་པོ་ཞི་བདེ་ཐར་པ་དོན་དུ་གཉེར་བ་དེའོ། །གཉིས་པ་བྱེ་བྲག་ལ་ཡང་གཉིས་ཏེ། སེམས་ཅན་སྡུག་བསྔལ་ཅན་

༄༅། །བློས་དོར་བ་དང་། བྱེད་ངན་པ་བློས་དོར་བའོ། །དང་པོ་ནི། སེམས་ཅན་སྡུག་བསྔལ་ཅན་དང་འཕྲད་པར་གྱུར་ན། དེ་ལ་
མགོན་སྐྱབས་གཞན་མེད་པ་དང་། རང་ལ་དེ་སྐྱོབ་པའི་ནུས་པ་ཡོད་པ་གཉིས་འཛམ་ན། དེའི་མགོན་སྐྱབས་མི་བྱེད་ནས་ཡལ་བར་དོར་བ་དེའོ། །གཉིས་
པ་བྱེད་ངན་པ་བློས་དོར་བ་ནི། བདག་ལ་གནོད་བྱེད་དམ། སེམས་ཅན་བྱེད་ངན་པ་མཐོང་བའི་ཚེ། འདི་ལྟ་བུའི་སེམས་ཅན་བྱེད་ངན་པ་དང་། སྐྱེ་
བ་ནས་ཚེ་རབ་ཐམས་ཅད་དུ་མ་འཕྲད་ན་ཅི་མ་རུང་སྙམ་པ་དེའོ། །ད་ལྟར་དུས་ངན་སྙིག་མའི་སེམས་ཅན་རྣམས་བཟང་ལེན་ངན་གྱི་འཇལ་བ་ལ་སོགས་བྱེད་
ངན་པ་དང་། རང་རང་བཟོ་སེམས་ཆུང་བ་གཉིས་འཛོམ་པས། འདི་འབྱུང་བ་ནི་ཤིན་ཏུ་ཉེ་བས། དུས་ཐམས་ཅད་དུ་དྲན་ཤེས་བཞིན་གྱིས་བཟུང་
ནས༑ སྐད་ཅིག་སྔ་མ་ནག་པོའི་ཆོས་སུ་སྐྱེས་ཀྱང་། ཕྱི་མ་ནས་དཀར་པོའི་ཆོས་སུ་བསྒྱུར་ཏེ་ཉམས་སུ་ལེན་པ་གལ་ཆེའོ། །དེ་ལྟར་མ་བྱས་ན་

ཐུན་ཚོད་འདས་ན། སོ་སོ་སྐྱེ་བོའི་སྡིག་པ་ལས་བདུན་འགྱུར་རམ། དགུ་འགྱུར་གྱིས་ཆེ་བས། མནར་མེད་པའི་དམྱལ་བར་འགྲོ་བར་གསུངས་སོ། །
དེ་བས་ཐུན་ཚོད་འདས་ནས། སྡོམ་པ་གཞི་ནས་བླང་དགོས་མ་བྱུང་བར་འབད་པ་གལ་ཆེའོ། །དེ་ལ་སྤྱིར་སེམས་བསྐྱེད་ཀྱི་གོ་དོན་ལ་གསུམ་སྟེ། 
རྒྱལ་པོ་ལྟ་བུའི་སེམས་བསྐྱེད་དང་། ལུག་རྫི་ལྟ་བུའི་སེམས་བསྐྱེད་དང་། མཉེན་པ་ལྟ་བུའི་སེམས་བསྐྱེད་དོ། །དང་པོ་ནི། དཔེར་ན་རྒྱལ་བུ་
མཚན་ལྡན་དེས། དང་པོ་རིང་རྒྱལ་པོའི་གདན་ས་མ་ཟིན་བར་དུ་རྒྱལ་སྲིད་ཀུན་ལ་མི་དབང་། ཟིན་པ་དང་རྒྱལ་སྲིད་ཀུན་ལ་དབང་བསྒྱུར་བ་བཞིན་དུ། 
དང་པོ་རང་ཉིད་སངས་རྒྱས་མ་ཐོབ་བར་དུ། གཞན་དོན་རྒྱ་ཆེན་མི་འབྱུང་བས། ལྷག་བསམ་རྣམ་པར་དག་པའི་སྒོ་ནས། སེམས་ཅན་ཐམས་ཅད་
ཀྱིས་དོན་དུ་ཐོག་མར་རང་ཉིད་སངས་རྒྱས་བསྒྲུབ་པར་དམ་བཅའ་བའོ། །གཉིས་པ་ལུག་རྫི་ལྟ་བུ་ནི། ལུག་ཁྱུ་ཆེན་པོ་ཆུ་འཕྲང་ལ་སྒྲོལ་བའི་ཚེ། ལུག་

༄༅། །ཀུན་སྔོན་དུ་འགྲོ་མ་ཐོན་གྱིས་བར་དུ། ལུག་རྫི་འགྲོ་ཐབས་མེད་པ་བཞིན་དུ། འཁོར་བ་མ་སྟོང་གིས་བར་དུ་རང་ཉིད་སངས་མི་རྒྱས་
ཏེ༑ བྱང་ཆུབ་སེམས་དཔའི་ས་ལ་གནས་ནས། གཞན་དོན་བྱེད་པར་དམ་བཅའ་བའོ། །གསུམ་པ་མཉེན་པ་ལྟ་བུ་ནི། ཆུ་བོ་ཆེན་པོ་ལ་གྲུ་བྱེད་པའི་ཚེ། 
གྲུ་པ་དེ་སྔོན་དུ་འགྲོ་ཐབས་ཀྱང་མེད། རྗེས་སུ་སྡོད་ཐབས་ཀྱང་མེད། གྲུ་ནང་གི་མི་དང་རང་ཉིད་དུས་གཅིག་ཏུ་སྒྲོལ་དགོས་པ་བཞིན་དུ། རང་
གཞན་ཀུན་དུས་གཅིག་དུ་སངས་རྒྱས་པར་བྱེད་པར་དམ་བཅའ་བའོ། །དེ་ལ་འགའ་ཞིག་གིས་ལུག་རྫི་ལྟ་བུ་ནི། བདག་བས་གཞན་གཅེས་ཀྱི་ལྷག་
བསམ་རྣམ་པར་དག་པ་ཡིན་པས། སེམས་བསྐྱེད་ཀྱིས་ངོ་བོར་རབ། གཉེན་པ་ལྟ་བུ་ནི། བདག་གཞན་མཉམ་པོ་ཡིན་པས་འབྲིང་། རྒྱལ་པོ་
ལྟ་བུ་ནི། གཞན་དོན་བས་རང་དོན་གྱིས་ཅུང་ཞིག་གཅེས་པར་འཛིན་པ་ཡིན་པས་ཐ་མར་བཞག་པ་ཡང་ཡོད་སྟེ། འདིའི་ལུགས་ལ་དེ་ལྟར་མ་ཡིན་

ཏེ༑ རྒྱལ་པོ་ལྟ་བུའི་སེམས་བསྐྱེད་ཐོག་མར་རང་ཉིད་སངས་རྒྱས་བསྒྲུབ་པ་དེ་རང་དོན་གྱི་གཅེས་པར་འཛིན་ནས་བསྒྲུབ་པ་མ་ཡིན་ཏེ། གཞན་དོན་
ཁོ་ནའི་ཕྱིར་བསྒྲུབ་པ་ཡིན་པས། ལྷག་བསམ་རྣམ་པར་དག་པ་ཡང་ཡིན་ལ། བདག་གཞན་མཉམ་པོ་དོན་གྱི་ཚང་བའོ། །བཞི་པ་རྡོ་རྗེ་སེམས་
དཔའི་བསྒོམ་བཟླས་ནི། དེ་ལྟ་བུ་ཁམས་གསུམ་འཁོར་བའི་སྡུག་བསྔལ་ཆེན་པོ་ལས་གྲོལ་ཐར་ནས། རྣམ་མཁྱེན་སངས་རྒྱས་ཐོབ་པ་ལ་ཉམས་རྟོགས་
ཕུན་སུམ་ཚོགས་པ་སྐྱེ་དགོས། དེ་སྐྱེ་བ་ལ་སྔོན་དུ་སྒྲིབ་སྦྱང་བྱེད་དགོས་ཏེ། དཔེར་ན་སྣོད་སྐྱུར་གྱིས་གང་བ་ལ་བཅུད་འོ་མ་བླུག་མི་རུང་། །བཅུད་
འོ་མ་བླུག་པ་ལ་སྣོད་སྐྱུར་ཅན་དེ་བཀྲུ་ཡག་དགོས་པ་བཞིན་དུ། གང་ཟག་གི་རྒྱུད་སྡིག་སྒྲིབ་ཀྱིས་གང་བ་ལ་ཉམ་རྟོག་ཡོན་ཏན་སྐྱེར་མི་བཏུབ། ཐོག་
མར་སྡིག་སྒྲིབ་སྦྱངས་བས་ཉམས་རྟོག་ཡོན་ཏན་རང་ཤུག་གིས་སྐྱེ་བའོ། །དེ་བས་ན་སྡིག་སྒྲིབ་སྦྱང་བ་ལ་གསུམ་སྟེ། སྦྱང་བྱ་དང་སྦྱང་བྱེད་དང་། 

༄༅། །སྦྱང་ཚུལ་ལོ། །དེ་ཡང་སྤྱོད་འཇུག་ལས། སྦྱང་བྱ་སྡིག་པ་སྒོ་དྲུག་ལས། །སྦྱང་བྱེད་གཉེན་པོ་སྟོབས་བཞིའི་སྦྱངས། །སྦྱང་
ཚུལ་སྦྱོར་དངོས་རྗེས་གསུམ་གྱིས། །རང་བཞིན་དག་པ་སྔོན་དུ་འགྲོ། །ཅེས་གསུངས་པས། སྦྱང་བྱ་སྡིག་པ་སྒོ་དྲུག་ནི། དུས་ཀྱི་སྒོ་ཐོག་མ་མེད་
པ༑ རྒྱུའི་སྒོ་མ་རིག་པ། བྱེད་པ་པོའི་སྒྲོ་བདག །ཡུལ་གྱི་སྒོ་ཡུལ་བཟང་ངན་བར་གསུམ། འགྲིམ་པའི་སྒོ་ལུས་ངག་ཡིད་གསུམ། རྣམ་
གྲངས་ཀྱི་སྒོ་མི་དགེ་བཅུ་ལ་སོགས་པའོ། །གཉིས་པ་སྦྱང་བྱེད་གཉེན་པོ་སྟོབས་བཞི་ནི། སུན་ཕྱུང་བའི་སྟོབས། གཉེན་པོའི་སྟོབས། སོར་ཆོད་
པའི་སྟོབས། རྟེན་གྱིས་སྟོབས་སོ། །དེ་ཡང་ཆོས་བཞི་བསྟན་པའི་མདོ་ལས། རྣམ་པར་སུན་ཕྱུང་བའི་སྟོབས་ནི། སྡིག་པ་མི་དགེ་བའི་ལས་
ལ་འགྱོད་པ་དང་ལྡན་པའོ། །གཉེན་པོ་ཀུན་དུ་སྤྱོད་པའི་སྟོབས་ནི། བཤགས་པའི་སྟོབས་དང་ལྡན་པའོ། །ཉེས་པ་ལ་ངེས་པར་སོར་ཆུད་པའི་

སྟོབས་ནི། ཕྱིས་སྡིག་པ་མི་བྱེད་པའི་སྡོམ་པ་ཡང་དག་པར་བསྲུང་བའོ། །རྟེན་གྱི་སྟོབས་ནི། དཀོན་མཆོག་གསུམ་དང་མི་འབྲལ་བར་བྱེད་པའོ། །
བྱམས་པ། ཆོས་བཞི་པོ་དེ་དག་དང་ལྡན་ན། སྡིག་པ་ཐམས་ཅད་ཟིལ་གྱི་གནོན་ཅིང་སྤང་བར་འགྱུར་རོ། །ཅེས་གསུངས། དེ་ལྟར་སྟོབས་བཞིའི་
སྒོ་ནས་སྡིག་པ་སྦྱང་ལུགས་མང་དུ་ཡོད་ཀྱང་། ཁྱད་པར་འཕགས་པ་ནི་རྡོ་རྗེ་སེམས་དཔའི་བསྒོམ་བཟླས་འདི་ཡིན་ཏེ། མཚན་བརྒྱད་ལས། རྡོ་རྗེ་
སེམས་དཔའ་སེམས་དཔའ་ཆེ། །རྡོ་རྗེ་དེ་བཞིན་གཤེགས་པ་ཀུན། །རྡོ་རྗེ་དང་པོ་ཀུན་ཏུ་བཟང་། །གསང་སྙིང་དང་མཚན་བརྗོད་ལས། རིགས་ཀྱི་
རིག་སྟེ་རིགས་ཀྱི་གཙོ། །ཐུགས་ཀྱི་ཐུགས་ཏེ་ཐུགས་ཀྱི་མཆོག །རྡོ་རྗེ་རིགས་གཙོ་ཐམས་ཅད་ཀྱིས། །མེ་ཏོག་བཀོད་པའི་རྒྱུད་ལས། བླ་མ་རྡོ་རྗེ་
སེམས་བསྒོམས་པ། །རང་བྱུང་ཡི་གེ་བརྒྱ་པ་ཡི། །སྒྲིབ་པ་རྣམ་གཉིས་སྦྱང་བར་འགྱུར། །རྡོ་རྗེ་སེམས་དཔའ་གླུའི་རྒྱུ་འི་རྒྱུད་ལས། རང་བྱུང་ཐིག་ལེ་

༄༅། །ཡི་གེ་བརྒྱད། །སངས་རྒྱས་ཀུན་གྱིས་ས་བོན་ཏེ། །ཉམས་ཆགས་ཐམས་ཅད་འཇོམ་པར་བྱེད། །ཅེས་གསུངས་པས། འདི་
སངས་རྒྱས་ཀུན་གྱི་སྙིང་པོ་ཡིན་པར་གསུང་སྟེ། ན་རག་དོང་སྤྲུགས་གི་རྒྱུད་ལས། ཞི་ཁྲོ་དམ་པ་རིགས་བརྒྱའི་སྙིང་པོ་ཡིན་པར་གསུངས། 
སའི་སྙིང་པོ་འཁོར་ལོ་བཅུ་པའི་མདོ་ལས། སྐལ་བཟང་གིས་སངས་རྒྱས་སྟོང་རྩ་གཉིས་ཀྱི་སྙིང་པོ་ཡིན་པར་གསུངས་སོ། །དེ་ཡང་རང་གི་སྤྱི་
བོ་དཀོན་མཆོག་ཀུན་འདུས་ཀྱི་ངོ་བོ་རྡོ་རྗེ་སེམས་དཔའ་བསྒོམ་པ་ནི་རྟེན་གྱིས་སྟོབས། དེའི་མདུན་དུ་རང་གཞན་གྱི་སྡིག་པ་བྱས་པ་ལ། དུག་ཁོང་དུ་
སོང་བ་ལྟ་བུའི་འགྱོད་པ་དྲག་པོ་བྱེད་པ་ནི་སུན་ཕྱུང་བའི་སྟོབས། དེ་ལྟར་འགྱོད་པ་དྲག་པོའི་སྒོ་ནས་བཤགས་པ་བྱེད་ཅིང་། རྡོ་རྗེ་སེམས་དཔའི་བསྒོམ་
བཟླས་བྱེད་པ་ནི་གཉེན་པོའི་སྟོབས། ཕྱིན་ཆད་སྲོག་ལ་བབ་ཀྱང་སྡིག་པ་མི་བྱེད་པར་དམ་བཅའ་བ་ནི་སོར་ཆུད་པའི་སྟོབས་སོ། །གསུམ་པ་སྦྱང་

ཚུལ་སྦྱོར་དངོས་རྗེས་གསུམ་ལ་གསུམ་སྟེ། ཕྱི་བསྒྲུབ་དང་། ནང་བསྒྲུབ་དང་། གསང་བསྒྲུབ་བོ། །དང་པོ་ཕྱི་བསྒྲུབ་ཀྱི་སྦྱོར་བ་ནི། སྐྱབས་
འགྲོ་སེམས་བསྐྱེད་བྱེད་སྟེ། མདུན་གྱི་ནམ་མཁར་སྐྱབས་ཡུལ་སྔར་བཞིན་བསྒོམ་ལ། སྐྱབས་འགྲོ་སྔར་བཞིན་བྱའོ། །དེ་ནས་སྐྱབས་ཡུལ་
རང་ལ་མ་བསྟིམ་པར་སེམས་བསྐྱེད་པ་ཡང་སྔར་དང་འདྲ་ལ། ཁྱད་པར་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ནས་བླ་
ན་མེད་པའི་བྱང་ཆུབ་ཐོབ་པར་བྱའོ། །དེའི་ཆེད་དུ་ལུས་ངག་ཡིད་གསུམ་གྱིས་སྡིག་སྒྲིབ་དག་པར་བྱེད་པ་རྡོ་རྗེ་སེམས་དཔའི་བསྒོམ་བཟླས་ཉམས་སུ་
ལེན་པར་བྱའོ་སྙམ་དུ་སེམས་བསྐྱེད་ལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་
རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག །ཉེ་རིང་ཆགས་སྡང་གཉིས་དང་བྲལ་བའི་བཏང་སྙམས་

༄༅། །ལ་གནས་པར་གྱུར་ཅིག །ཞེས་ཚད་མེད་བཞི་སྔར་བཞིན་བསྒོམ། དེ་ནས་ལྷ་ཚོགས་རྣམས་ཀྱི་མདུན་དུ་དམ་བཅའ་བ་ནི། 
བླ་མ་རྒྱལ་བ་སྲས་བཅས་དགོངས། །བདག་གིས་སེམས་ཅན་ཀུན་དོན་དུ། །བྱང་ཆུབ་མཆོག་ཏུ་སེམས་བསྐྱེད་ནས། བསླབ་བྱ་ཐམས་ཅད་སློབ་པར་
བགྱི༑ །ཅེས་བརྗོད་པས། སྐྱབས་ཡུལ་ཐམས་ཅད་རང་ལ་ཐིམ་པར་བསམ། གཉིས་པ་དངོས་གཞི་ནི། དེ་ནས་རང་ཉིད་ཐ་མལ་པའི་སྤྱི་
གཙུག་ཁྲུ་གང་གི་སོར་པདྨ་དང་ཟླ་བའི་གདན་ལ། དཀོན་མཆོག་ཀུན་འདུས་ཀྱི་ངོ་བོ་རྩ་བའི་བླ་མ་དང་གཉིས་སུ་མེད་པའི་རྡོ་རྗེ་སེམས་དཔའ་སྐུ་མདོག་
དཀར་པོ། ཞལ་གཅིག་ཕྱག་གཉིས་རྡོ་རྗེ་དྲིལ་བུ་ཐུགས་ཀར་བསྣོལ་བ། དར་དང་རིན་པོ་ཆེའི་བརྒྱན་རྣམ་པ་སྣ་ཚོགས་ཀྱིས་བརྒྱན་པ། དབུ་སྐྲ་
གྱེན་དུ་བཅིངས་ཤིང་ལྷག་མ་མཐུར་དུ་གྲོལ་བ། ཞབས་སེམས་དཔའི་སྐྱིལ་དཀྲུང་དུ་བཞུགས་པ། སྤྱི་བོར་ཟླ་བའི་སྟེང་དུ་ཨོཾ་དཀར་པོ། མགྲིན་

པར་པདྨའི་སྟེང་དུ་ཨཱཿདམར་པོ། །ཐུགས་ཀར་ཙིཏྟ་རིན་ཆེན་དར་དམར་གྱི་གུར་ཕུབ་པ་ལྟ་བུའི་དབུས་སུ། ཟླ་བའི་དཀྱིལ་འཁོར་གྱི་སྟེང་དུ། རྡོ་རྗེ་
དཀར་པོ་རྩེ་ལྔ་པ་འགྲིང་ཐབས་སུ་ལངས་པ། དེའི་ལྟེ་བ་ཁོང་སེང་དུ་གྱུར་པའི་ནང་དུ་ཟླ་བའི་དཀྱིལ་འཁོར་གྱི་དབུས་སུ་ཧཱུྃ་དཀར་པོ་རྔུལ་ཆུའི་མདོག་
འདྲ་བ། དེའི་མཐའ་སྐོར་དུ་ཡི་གེ་བརྒྱ་པས་ངང་ཁྲལ་ལེ་གཡས་སུ་འཁོར་བ། དེ་འོད་ཟེར་འཕྲོས་པས། རང་བཞིན་གྱིས་གནས་ནས་རྡོ་རྗེ་སེམས་
དཔའ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་བསྐོར་བ་དང་བཅས་པ་
སྤྱན་འདྲེན། བཛྲ་ས་མ་ཡ་ཛ་ཛཿ ཞེས་ལན་གསུམ་ལ་སོགས་བརྗོད་ཅིང་། དེ་དག་ཐམས་ཅད་འོད་དང་འོད་ཟེར་གྱིས་རྣམ་པར་བྱོན་ནས། སྤྱི་
བོའི་རྡོ་རྗེ་སེམས་དཔའ་ལ་ཐིམ་པར་བསམ། དེ་ནས་སྣང་སྲིད་ཐམས་ཅད་གཟུགས་སྡུག་པ། སྒྲ་སྙན། དྲི་ཞིམ། རོ་མངར། རེག་བྱ་འཇམ་

༄༅། །པ་ལ་སོགས་ཀུན་ཏུ་བཟང་པོའི་མཆོད་སྤྲིན་དུ་གྱུར་པར་བསམ་ལ། ཨོཾ་ན་མཿསརྦ་ཏ་ཐ་ག་ཏ་ཨརྒྷཾ་པྲ་ཏིཙྪ་སྭཱ་ཧཱ། པཏྱཾ། པུཥྤེ། 
ཨ་ལོ་ཀེ། གྷནྔྷེ། ནཻ་ཝིདྱ། ཤཔྟ་ཨཱཿཧཱུྃ་སྭཱཧཱ། ཞེས་མཆོད་པ་ཕུལ། དེ་ནས། རྡོ་རྗེ་སེམས་དཔའ་སེམས་དཔའ་ཆེ། །རྡོ་རྗེ་དེ་བཞིན་གཤེགས་
པ་ཀུན། རྡོ་རྗེ་དང་པོ་ཀུན་ཏུ་བཟང་། །ཕྱག་འཚལ་རྡོ་རྗེ་སེམས་དཔའ་ལའོ། །ཞེས་བསྟོད། དེ་ནས་ཡི་གེ་བརྒྱ་པ་བགྲངས་ཤིང་། རྡོ་རྗེ་སེམས་དཔའ་
སྤྱི་བོའི་གཙུག་མན་ཆད། ཞབས་ཀྱི་ཐིལ་ཡན་ཆད། ཐུགས་ཀའི་སྔགས་འཁོར་ལ་ཡེ་ཤེས་ཀྱི་བདུད་རྩི་དང་ཁྲ་ལ་ལ་བབ་སྟེ། ཞབས་གཡས་པའི་ཐེ་
བོང་ལ་འཁྲིལ་ནས་མར་བྱུང་རང་གི་སྤྱི་བོ་ནས་ཐིམ་པས་ལུས་ཕྱི་ནང་གིས་སྡིག་སྒྲིབ་ཐམས་ཅད་ཉི་མས་གྲིབ་སོ་དེད་པ་ལྟར། རྩ་སྒོ་ཆུ་སྒོ། རྐང་ཐིལ་
གི་སེན་ཕྲག །བ་སྤུའི་བུ་ག་ཐམས་ཅད་ནས་ནག་ནུ་རུ་རུ་སོང་སྟེ། དབང་ཆེན་གསེར་གྱི་ས་གཞི་ལ་ཐིམ་པར་བསམ། དེ་ནས་ལུས་ཤེལ་དཀར་

ཕྱིས་པའམ། ཁྲུ་མ་ཕུས་བཏབ་པ་ལྟར་དཀར་སོང་གི་སོང་བའི་ཅད་དུ་ཡེ་ཤེས་ཀྱི་བདུད་རྩིས་ངང་ལྟེམ་གྱིས་གང་བར་བསམ། དེ་ནས་བདེ་སྟོང་
གི་ཉམས་དང་ལྡན་པའི་ངང་ནས། ཡི་གེ་བརྒྱ་པ་བརྒྱ་སྟོང་ལ་སོགས་གང་འཐད་བགྲངས། གལ་ཏེ་སྐུའི་དམ་ཚིག་ཉམས་པའམ། སྐུའི་བསྒྲུབ་
པ་བྱེད་ན། ཨོཾ་སཏྭ་ས་མ་ཡཱ། ཞེས་བགྲང་། གསུང་ལ། པདྨ་སཏྭ་ས་མ་ཡཱ། ཐུགས་ལ། བཛྲ་སཏྭ་ས་མ་༴ ཡོན་ཏན་ལ། 
རཏྣ་སཏྭ་ས་མ་ཡཱ། ཕྲིན་ལས་ལ། ཀརྨ་སཏྭ་ས་མ་ཡཱ། ཞེས་བགྲང་བའོ། །དེ་ནས་ཐུན་བཞག་ཁར། རྡོ་རྗེ་སེམས་དཔའི་སྤྱི་བོའི་ཨོཾ་ལ་ཤེས་པ་
གཏད་ལ། ཨོཾ་བཛྲ་སཏྭ་ཨོཾ། ཞེས་བདུན་ལ་སོགས་བརྗོད་ཅིང་། ཨོཾ་ལ་འོད་ཟེར་དཀར་པོ་བྱུང་ནས་ལུས་ལ་ཐིམ། ལུས་ཀྱི་སྒྲིབ་པ་གསུམ་དག་
པར་བསམ། ཡང་མགྲིན་པའི་ཨཱཿལ་ཤེས་པ་གཏད། ཨོཾ་བཛྲ་སཏྭ་ཨཱཿ ཞེས་བདུན་ལ་སོགས་བརྗོད་ཅིང་། ཨཱཿལ་འོད་ཟེར་དམར་པོ་བྱུང་། ངག་

༄༅། །གིས་སྒྲིབ་པ་བཞི་དག་པར་བསམ། ཡང་ཐུགས་ཀའི་ཧཱུྃ་ལ་ཤེས་པ་གཏད། ཨོཾ་བཛྲ་སཏྭ་ཧཱུྃ། ཞེས་བདུན་སོགས་བརྗོད་ཅིང་། 
ཧཱུྃ་ལས་འོད་ཟེར་མཐིང་ཀ་བྱུང་། ཡིད་ཀྱི་སྒྲིབ་པ་གསུམ་དག་པར་བསམ། དེ་ནས། བདག་ནི་མི་ཤེས་རྨོངས་པ་ཡི། །དམ་ཚིག་ལ་ནི་འགལ་ཤིང་
ཉམས༑ གཙོ་བོ་རྡོ་རྗེ་འཛིན་པ་སྟེ། །འགྲོ་བའི་གཙོ་ལ་བདག་སྐྱབས་པའི། །བདག་གཞན་སེམས་ཅན་ཐམས་ཅད་ཀྱི། །སྡིག་པ་དང་སྒྲིབ་པ་ཐམས་
ཅད་བྱང་ཞིང་དག་པར་མཛད་དུ་གསོལ། །ཞེས་གསོལ་བ་བཏབ་པས། རྡོ་རྗེ་སེམས་དཔས། འོ་རིགས་ཀྱི་བུ་ཁྱོད་ཀྱི་སྡིག་པ་དང་སྒྲིབ་པ་ཐམས་
ཅད་བྱང་ཞིང་དག་གོ། །ཞེས་གནང་བ་བྱིན་པར་བསམ། དེ་ནས་རྡོ་རྗེ་སེམས་དཔའ་འོད་དུ་ཞུ་ནས་རང་ལ་ཐིམ་པར་བསམ། རང་ཉིད་སྐད་ཅིག་གི་རྡོ་
རྗེ་སེམས་དཔའ་གོང་དང་འདྲ་བར་བསྒོམས། སྤྱི་བོར་ཡང་རྡོ་རྗེ་སེམས་དཔའ་སྔར་བཞིན་བསྒོམས། རང་ཉིད་རྡོ་རྗེ་སེམས་དཔའི་སྤྱི་བོར་ཨོཾ། མགྲིན་

པར་ཨཱཿ ཐུགས་ཀར་ཧཱུྃ་ལ་སོགས་སྔགས་འཁོར་སྔར་བཞིན་བསྒོམས་ལ་འོད་ཟེར་འཕྲོས་པས་ཕྱི་སྣོད་ཀྱི་འཇིག་རྟེན་ལ་ཕོག །རྡོ་རྗེ་སེམས་དཔའི་
གཞལ་ཡས་ཁང་དུ་གྱུར་པར་བསམ། ཡང་འོད་ཟེར་འཕྲོས། ནང་བཅུད་ཀྱི་སེམས་ཅན་ལ་ཕོག །ཐམས་ཅད་སེམས་དཔའི་སྐུ་རང་འདྲ་བར་གྱུར་
པར་བསམ། གཞན་ཡང་སྣང་བ་ཐམས་ཅད་རྡོ་རྗེའི་སྐུ། སྒྲ་གྲགས་ཐམས་ཅད་རྡོ་རྗེ་སེམས་དཔའི་གསུང་ཡི་གེ་བརྒྱ་པའི་སྒྲ། དྲན་རྟོགས་ཐམས་ཅད་
རྡོ་རྗེ་སེམས་དཔའི་ཐུགས་རང་བྱུང་གི་ཡེ་ཤེས་ཡིན་ཨང་སྙམས་པའི་འདུན་པ་རྩེ་གཅིག་ཏུ་བཟུང་ལ། ཡི་གེ་བརྒྱ་པ་མང་ཉུང་གང་འཐད་བགྲང་ངོ་། །གསུམ་
པ་རྗེ་ས་ནི། དེ་ནས་ཐུན་བཞག་རན་པ་དང་མཆོད་བསྟོད་གོང་བཞིན་བྱ། དེ་ནས་ཕྱི་རོལ་གྱི་རྡོ་རྗེ་སེམས་དཔའ་ཐམས་ཅད་འོད་དུ་ཞུ་ནས་སྤྱི་བོའི་
སེམས་དཔའ་ལ་ཐིམ་པར་བསམ། སྤྱི་བོའི་སེམས་དཔའ་རང་ལ་ཐིམ། རང་ཐུགས་ཀའི་སྔགས་འཁོར་ལ་ཐིམ། སྔགས་འཁོར་ཧཱུྃ་ལ་ཐིམ། 

༄༅། །ཧཱུྃ་ནམ་མཁའ་ལ་འཇའ་ཡལ་བ་བཞིན་དུ་སོང་བའི་ངང་ལ་མི་དམིགས་པར་བཞག །ཡང་རྣམ་རྟོག་གཞན་གྱིས་བར་མ་ཆོད་པར། 
ཨོཾ་བཛྲ་སཏྭ་ཧཱུྃ། ཅེས་བརྗོད་དེ། རང་ཉིད་རྡོ་རྗེ་སེམས་དཔའ་ཁྱེར་སོ་གསུམ་དང་བཅས་པ་སྔར་བཞིན་དུ་བསྒོམས་ལ། དགེ་བ་འདིའི་མྱུར་དུ་བདག །
རྡོ་རྗེ་སེམས་དཔའ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེའི་ས་ལ་འཁོད་པར་ཤོག །ཅེས་པ་སོགས་སྡིག་སྒྲིབ་དག་པའི་སྨོན་ལམ་
བཏབ་བོ། །དེ་ནས་སྔར་བཞིན་རྡོ་རྗེ་སེམས་དཔའི་བསྐྱེད་རིམས་ཀྱི་ང་རྒྱལ་དང་མ་བྲལ་བའི་ངང་ནས་སྤྱོད་ལམ་ལ་འཇུག་གོ། །གཉིས་པ་ནང་བསྒྲུབ་ནི། 
རང་གི་སྤྱི་བོར་རྡོ་རྗེ་སེམས་དཔའ་སྔར་དང་འདྲ་བའི་པང་དུ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་ཞལ་གཅིག་ཕྱག་གཉིས་གྲི་གུག་ཐོད་ཁྲག་འཛིན་པས་
ཡབ་ལ་འཁྱུད་པ། གཉིས་ཀའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་སྔགས་འཁོར་སྔར་བཞིན་བསྒོམ་པ་ལ་ཤེས་པ་གཏད། ཨོཾ་ཤྲཱི་ཧེ་ 

རུ་ག་སཏྭ་ས་མ་ཡ༴ །ཅེས་བགྲང་བ་ལ་སོགས་གོང་བཞིན་ནོ། །དེ་ལྟར་རྡོ་རྗེ་སེམས་དཔའི་བསྒོམ་བཟླས་ལེགས་པར་བྱས་པས། འཚམས་མེད་
ལྔ་ལ་སོགས་ངན་སོང་དུ་ལྟུང་བའི་སྡིག་པ་ཡོད་ཀྱང་ངེས་པར་བྱང་སྟེ། ན་རག་དོང་སྤྲུགས་གི་རྒྱུད་ལས། འདི་དག་དུས་གཅིག་ལན་བརྒྱ་རྩ་བརྒྱད་
བཟླས་ན། ཆགས་ཉམས་ཐམས་ཅད་བསྐང་སྟེ་ངན་སོང་གསུམ་དུ་ལྟུང་བ་ལས་ཐར་བར་འགྱུར་རོ། །དགོངས་པ་ཚིག་གསུམ་པའི་རྒྱུད་ལས། 
རྡོ་རྗེ་སེམས་དཔའ་བསྒོམས་ནས་ནི། །སྔགས་ཀྱང་རབ་ཏུ་བཟླ་བྱེད་པ། །དེ་ཡི་སྡིག་ཀུན་བྱང་ནས་ཀྱང་། །རྡོ་རྗེ་སེམས་དཔའ་འདྲ་བར་འགྱུར། །
ཅེས་གསུངས་སོ། །གསུམ་པ་གསང་སྒྲུབ་ནི། སེམས་ཉིད་རང་བྱུང་གི་ཡེ་ཤེས་གདོད་མ་ནས་སྐྱེ་འཇིག་འཕོ་འགྱུར་དང་བྲལ་བ་རང་ངོ་ཤེས་ན། 
རྡོ་རྗེ་སེམས་དཔའི་དངོས་གཞི་ཡིན་ཏེ། སློབ་དཔོན་ནཱ་ག་རྫུ་ནས། མཚན་མ་དམིགས་སུ་མེད་པའི་ཀུན་གཞི་བྱང་ཆུབ་སེམས། དུས་སུ་སྐྱེ་

༄༅། །འཇིག་མེད་པས་རྡོ་རྗེ་ཡིན། །དེ་ཡི་རང་ངོ་ཤེས་པས་སེམས་དཔའ་ཡིན། །ཅེས་གསུངས། དེ་ལྟར་སེམས་ཉིད་རྡོ་རྗེ་
སེམས་དཔའི་དངོས་གཞིར་རྟོགས་ན། སྒྲིབ་གཉིས་བག་ཆགས་དང་བཅས་མ་སྤང་རང་སར་གྲོལ་བ་སྟེ། ཡོངས་རྫོགས་གི་རྒྱུད་ཆེན་པོ་ལས། དེ་
ཡང་ཀུན་གཞི་བྱང་ཆུབ་སེམས། །ཡིན་པ་མེད་པའི་ལྟ་བ་རྟོགས། །མིན་པ་མེད་པའི་དགོངས་ཉམས་ལོན། །ཡིན་མིན་མེད་པའི་སྤྱོད་པ་རྟོག །རེ་
དོགས་མེད་པའི་བྱང་ཆུབ་སེམས། །རྩ་བ་ཡན་ལག་ཐམས་ཅད་ཀྱིས། །ཆགས་ཉམས་མ་བྱུང་མ་སྐྱེས་པ། །བཤགས་བྱ་བཤགས་བྱེད་གཉིས་མེད་
གྲོལ༑ །དཀོན་མཆོག་བརྩེགས་པའི་མདོ་ལས། །བསྐལ་པ་སྟོང་དུ་བསགས་པའི་ལས་དང་ཉོན་མོངས་པ་ཡང་། ཚུལ་བཞིན་ཡིད་ལ་བྱེད་པའི་
སོ་སོར། རྟོགས་པ་གཅིག་གིས་མེད་པར་བྱེད་དོ། །ཅེས་གསུངས་སོ། །ལྔ་པ་མཎྜལ་ནི། དེ་ལྟ་བུའི་ཁམས་གསུམ་འཁོར་བའི་སྡུག་བསྔལ་

གྱིས་རྒྱ་མཚོ་ཆེན་པོ་ལས་གྲོལ་ཐར་ནས། རྣམ་མཁྱེན་སངས་རྒྱས་ཐོབ་པ་ལ་ཚོགས་གཉིས་རྫོགས་དགོས། ཚོགས་གཉིས་རྫོགས་པ་ལ་མཎྜལ་འབུལ་
འབུལ་དགོས། མཎྜལ་ལ་གསུམ་སྟེ། ཕྱི་འདོད་ཡོན་གཤམ་པའི་མཎྜལ། ནང་ལུས་ཀྱི་མཎྜལ། གསང་བ་དོན་དམ་པའི་མཎྜལ་ལོ། །དང་
པོ་ལ་གཉིས་ཏེ། སློབ་དཔོན་པདྨས། སྒྲུབ་དང་མཆོད་པའི་མཎྜལ་གཉིས། །ཅེས་གསུངས་པས། བསྒྲུབ་པའི་མཎྜལ་དང་། མཆོད་པའི་
མཎྜལ་ལོ། །དེ་ལ་བསྒྲུབ་པའི་མཎྜལ་ནི། མཆོད་པའི་མཎྜལ་འབུལ་བའི་ཡུལ་བསྐྱེད་པ་ཡིན་པས་འདི་ལྟར་བྱའོ། །ས་ཤིང་གིས་མཎྜལ་ཡིན་ན། 
ཁྲུ་གང་བས་ཆུང་འབུལ་མི་རུང་། རིན་པོ་ཆེ་ཡིན་ན་སོར་བཞི་ཡན་འབུལ་རུང་བར་གསུང་། གང་ཡིན་ཀྱང་སྐྱོན་མེད་ཅིང་མཚན་ཉིད་ཕུན་སུམ་ཚོགས་
པའི་མཎྜལ་ལེགས་པར་ཕྱིས་ལ། སྭ་བྷ་ཝས་སྟོང་པར་སྦྱང་། སྟོང་པའི་ངང་ལས་གཞལ་ཡས་ཁང་། གྲུ་བཞི། སྒོ་བཞི། རྒྱན་རྟ་བབ་དང་

༄༅། །བཅས་པ་གཅིག་ཏུ་བསྒོམས། དེ་ནས་ཚོམ་བུ་ལྔ་བཀོད་ལ། གཞལ་ཡས་ཁང་གིས་ནང་དུ་དཀོན་མཆོག་དྲུག་པོའི་ལྷ་ཚོགས་
རྣམས་སྔར་སྐྱབས་འགྲོའི་སྐབས་བཞིན་བསྒོམས། དེ་ལ་རང་རང་གི་ཚོགས་དཔག་ཏུ་མེད་པ་སྤྱན་འདྲེན་ལ་བསྟིམ། དེ་ནས་རང་གིས་ལུས་ལོངས་
སྤྱོད་ཁ་རྗེ་དབང་ཐང་བསགས་པ་ཡོ་བྱད་དང་བཅས་པ་འབུལ་ལོ། །བཞེས་སུ་གསོལ། ཞེས་བརྗོད་ཅིང་བསམ་མོ། །དེ་ནས་མཎྜལ་གཉིས་ཡོད་ན་དེ་
ཉིད་དུ་བཞག །གཉིས་མེད་ན་འཁོར་ལོ་ལྔ་པོ་དེ་ཡར་བཏེགས་ལ། མདུན་གྱི་ནམ་མཁར་བཞུགས་པར་བསམ་མོ། །དང་པོ་ནི། མཎྜལ་ལག་པ་
གཡོན་པས་བསྣམས། ཚོམ་བུ་བཀོད་རྒྱུ་གཡས་པས་བསྣམས་ལ། ཨོཾ་སྭ་བྷ་ཝ་ཤུདྡྷོ་སརྦ་དྷརྨཿསྭ་བྷ་ཝ་ཤུདྡྷོ་ཧོ། ཅེས་པས་མཎྜལ་ཕྱིར་ལེན་གསུམ་ཕྱི། 
ཕྱི་སྣོད་ཀྱི་འཇིག་རྟེན་ཐམས་ཅད་སྟོང་པ་ཉིད་དུ་གྱུར། ཨོཾ་སྭ་བྷ་ཝ་ཤུདྡྷེ་- ཅེས་པས་ནང་དུ་ལན་གསུམ་ཕྱི། ནང་བཅུད་ཀྱི་སེམས་ཅན་ཐམས་ཅད་སྟོང་པ་ཉིད་

དུ་གྱུར། ཨོ་སྭ་བྷ་ཝ་ཤུདྡྷོ་- ཅེས་པས་ཁ་གདང་ཕྱིར་ལན་གསུམ་ཕྱི། བར་གཉིས་འཛིན་གྱི་རྟོག་པ་ཐམས་ཅད་སྟོང་པ་ཉིད་དུ་གྱུར། སྟོང་པའི་ངང་ལས། ཨོཾ་
བཛྲ་བྷུ་མི་ལ་ཨཱཿཧཱུྃ། དེ་ནས་ཚིམ་བུ་བཀོད་ཤིང་། གཞི་རྣམ་པར་དག་པ་དབང་ཆེན་གསེར་གྱི་ས་གཞི། བཛྲ་རེ་ཀེ་ཨཱཿཧཱུྃ། མཐའི་ལྕགས་རི་འཁོར་ཡུག་
རཏྣ་ཏྲཾ། དབུས་ཀྱི་རི་བོ་མཆོག་རབ། གསེར་གྱི་རི་བདུན། རོལ་པའི་མཚོ་བདུན། རྒྱལ་སྲིད་རིན་ཆེན་སྣ་བདུན། གཏེར་ཆེན་པོའི་བུམ་པ། དཔག་
བསམ་གྱི་ལྗོན་ཤིང་དང་བཅས་པ། ཤར་ལུས་འཕགས་པོ། ལུས་དང་ལུས་འཕགས་པོ་དང་བཅས་པ། ལྷོ་འཛམ་བུ་གླིང་། གཡོག་ལྡན་དང་། 
ལམ་མཆོག་འགྲོ། ནུབ་བ་གླང་སྤྱོད། རྔ་ཡབ་དང་། རྔ་ཡབ་གཞན། བྱང་སྒྲ་མི་སྙན། སྒྲ་མི་སྙན་དང་། སྒྲ་མི་སྙན་གྱི་ཟླ། ལྷོ་སྤྲིན་དང་། 
འཇའོ། །སྣང་བ་གསལ་གྱིས་ཉི་ཟླ་གཟའ་སྐར། གཞན་ཡང་འཇིག་རྟེན་གྱི་ཁམས་ཐམས་ཅད། གཟུགས་སྡུག །སྒྲ་སྙན། དྲི་ཞིམ། རོ་མངར།  

༄༅། །རེག་བྱ་འཇམ་པ་ལ་སོགས་འདོད་པའི་ལོངས་སྤྱོད་ཕུན་སུམ་ཚོགས་པས་གང་བ་འདི་དཀོན་མཆོག་རིན་པོ་ཆེ་རྣམ་ལ་བདག་གཞན་ཚོགས་
གཉིས་རྫོགས་པའི་ཆེད་དུ་འབུལ་བར་བགྱིའོ། །དེ་ནས་དབྱངས་དང་བཅས་པས་འདི་སྐད་དོ། །ཞིང་རྣམས་རིན་ཆེན་ས་གཞི་ལ། །ལྷུན་པོ་རི་བདུན་རོལ་
མཚོ་བདུན། །གླིང་བཞི་གླིང་ཕྲན་ཉི་ཟླ་སོགས། །འཁོར་ཡུག་དང་བཅས་སྟོང་གསུམ་ཀུན། །རིན་ཆེན་སྨན་དང་འབྲས་བསྐང་སྟེ། །བླ་མེད་ཀུན་བཟང་
མཆོད་པའི་སྤྲིན། །དཀོན་མཆོག་གསུམ་དང་བླ་མ་མཆོད། །བདག་ལ་མཆོག་གི་དངོས་གྲུབ་སྩོལ། །ཏྲཾ་གུ་རུ་རཏྣ་མཎྜལ་པུཙྪ་མེག་ས་མུ་ཏྲ་སྥ་ར་ཎ་ས་མ་
ཡེ་ཨཱཿཧཱུྃ། རིན་ཆེན་མཎྜལ་གསེར་གཡུས་བརྒྱན་པ་འདི། །བླ་མ་སྤྲུལ་པའི་སྐུ་ལ་འབུལ་བར་བགྱི། །ཐུགས་རྗེས་འགྲོ་བའི་དོན་ཕྱིར་བཞེས་སུ་
གསོལ༑ །བཞེས་ནས་བདག་རྒྱུད་གྲོལ་བར་བྱིན་གྱིས་རློབས། །ཞེས་བརྒྱ་རྩ་བརྒྱད་མན་ཆད་བདུན་ཡན་ཆད་གང་འཐད་འབུལ་ལོ། །སྨོན་ལམ་ནི། 

མཉེས་བྱེད་མཎྜལ་བཟང་པོ་འདི་ཕུལ་བས། །བྱང་ཆུབ་ལམ་ལ་བར་ཆད་མི་འབྱུང་ཞིང་། །སྲིད་པར་མི་འཁྲུལ་ཞི་བར་མི་གནས་ཞིང་། །ནམ་མཁའ་
མཉམ་པའི་འགྲོ་རྣམ་སྒྲོལ་བར་ཤོག །མཎྜལ་མེད་ན་མཎྜལ་ཕྱག་རྒྱ་བཅའ། གང་ཡིན་ཀྱང་དམིགས་པ་གསལ་བ་གལ་ཆེའོ། །གཉིས་པ་ནང་ལུས་
ཀྱི་མཎྜལ་ནི། ཨོཾ་སྭ་བྷ་ཝ་སྟོང་པར་སྦྱངས། སྟོང་པའི་ངང་ལས། ལྤགས་པ་དབང་ཆེན། གསེར་གྱི་ས་གཞི། རྒལ་ཚིག །མཐའི་ལྕགས་
རི་འཁོར་ཡུག །མགོ་དབུས་ཀྱི་རི་བོ་མཆོག་རབ། ལག་པ་གཡས་ཤར་ལུས་འཕགས་པོ། །གཡོན་ལྷོ་འཛམ་བུའི་གླིང་། རྐང་པ་གཡས་ནུབ་བ་
གླང་སྤྱོད། གཡོན་བྱང་སྒྲ་མི་སྙན། མིག་གཉིས་ཉི་མ་དང་ཟླ་བ། ཉིང་ལག་རྣམ་གླིང་ཕྲན་གླིང་གཡོག །རྩིབས་མ་གསེར་གྱི་རི་བདུན། རྒྱུ་མ་
རིལ་པའི་མཚོ་བདུན། སྙིང་གཏེར་ཆེན་པོའི་བུམ་པ། གློ་བ་དཔག་བསམ་གྱི་ལྗོན་ཤིང་། མཆིན་པ་མ་རྨོས་པའི་ལོ་ཐོན། མཁལ་མ་འདོད་འཇོའི་

༄༅། །བ༑ ཀླད་པ་ལྷའི་བདུད་རྩི། སྐྲ་དང་སྨིན་མ་ཙནྡན་གྱིས་ནགས་ཚལ། བ་སྤུ་གུར་གུམ་གྱིས་སྤང་རི། དབང་པོ་ལྔ་འདོད་
ཡོན་གྱི་ལྷ་མོ་སོགས། གཞན་ཡང་སྟོང་གསུམ་འཇིག་རྟེན་གྱི་ཁམས་ཐམས་ཅད། འདོད་པའི་ཡོན་ཏན་ཕུན་སུམ་ཚོགས་པས་གང་བ་འདི། མདུན་
གྱི་ལྷ་ཚོགས་ནམ། ནང་གསང་སྔགས་ཀྱིས་དཀྱིལ་འཁོར་ལྷ་ཚོགས་སུ་དམིགས་ལ། དཀོན་མཆོག་རིན་ཆེན་རྣམས་ལ། བདག་གཞན་ཚོགས་
གཉིས་རྫོགས་པའི་ཆེད་དུ་འབུལ་བར་བགྱིའོ། །རང་ལུས་མཎྜལ་དབང་པོས་བརྒྱན་པ་འདི། །བླ་མ་ལོངས་སྤྱོད་རྫོགས་པའི་སྐུ་ལ་འབུལ་བར་བགྱི། ། 
ཐུགས་རྗེས༴ །བཞེས༴ ། ཞེས་མང་ཉུང་གང་འཐད་འབུལ། སྨོན་ལམ་ནི་གོང་དང་འདྲའོ། །གསུམ་པ་གསང་བ་དོན་དམ་པའི་མཎྜལ་ནི། སེམས་
ཉིད་རང་བྱུང་གིས་ཡེ་ཤེས་ཁྱབ་བདལ་ཆེན་པོར་གནས་པ་འདི་དབང་ཆེན་གསེར་གྱི་ས་གཞི་དེ་རྒྱ་ཆད་ཕྱོགས་ལྷུང་ཐམས་ཅད་བྲལ་བར་བྱས་པ་མཐའི་ལྕགས་རི་

འཁོར་ཡུག །དེའི་དབུས་སུ་ཆོས་ཀྱི་དབྱིངས་ཀྱི་ཡེ་ཤེས། ཤར་དུ་མེ་ལོང་ལྟ་བུའི་ཡེ་ཤེས། ལྷོར་མཉམ་པ་ཉིད་ཀྱི་ཡེ་ཤེས། ནུབ་ཏུ་སོ་སོར་
རྟོག་པའི་ཡེ་ཤེས། བྱང་བྱ་བ་གྲུབ་པའི་ཡེ་ཤེས། དེ་རྣམས་རང་བཞིན་ལྷུན་གྲུབ་མ་འདྲེས་ཡོངས་རྫོགས་སུ་གནས་པ་རང་ངོ་ཤེས་པ་ཤེས་རབ་ཉི་མ། 
དེའི་རྩལ་དམིགས་མེད་ཀྱིས་སྙིང་རྗེ་རྩོལ་མེད་དུ་ཤར་བ་ཐབས་ཟླ་བ། དེ་ལྟར་ཐབས་ཤེས་དབྱེར་མེད་ལྷུན་གྲུབ་མཉམ་པ་ཉིད་ཀྱི་མཎྜལ་འདི། 
དཀོན་མཆོག་རིན་ཆེན་རྣམས་ལ་འབུལ་བྱ་འབུལ་བྱེད་གཉིས་སུ་མེད་པར་ཆོས་སྐུའི་ངང་ལ་འབུལ་བར་བགྱིའོ། །ཆོས་དབྱིངས་མཎྜལ་རིག་པས་བརྒྱན་པ་
འདི༑ བླ་མ་ཆོས་ཀྱི་སྐུ་ལ་འབུལ་བར་བགྱི། །ཐུགས་རྗེས༴ །བཞེས༴ །ཞེས་མང་ཉུང་གང་འཐད་འབུལ། སྨོན་ལམ་གོང་བཞིན་ནོ། །དེ་
ལྟར་ཕྱིའི་མཎྜལ་ཕུལ་བས་རྒྱུ་བསོད་ནམས་ཀྱི་ཚོགས་རྫོགས་ནས་བདག་འཛིན་བློས་ཐོང་། ནང་གི་མཎྜལ་ཕུལ་བས་འབྲས་བུ་ཡེ་ཤེས་ཀྱིས་ཚོགས་

༄༅། །རྫོགས་ནས་བདག་མེད་རྟོག་སྟེ། བདག་འཛིན་རང་སར་གྲོལ་བ་ནི། ན་རོ་པས། ཁྲག་གི་མཎྜལ་ལ་དབང་པོ་ལྔའི་ཚོམ་བུ་
བཀོད་ནས་ཕུལ་བས། བླ་མ་མཉེས་ནས་རྟོགས་པ་ཤར་བ་ལྟ་བུའོ། །གསང་བའི་མཎྜལ་ཕུལ་བས་ཚོགས་གཉིས་ཟུང་གི་དོན་མཐར་ཕྱིན་ཏེ། 
དོན་གཉིས་ལྷུན་གྲུབ་ཀྱི་འབྲས་བུ་ཐོབ་པའོ། །མེ་ཏོག་བཀོད་པའི་རྒྱུད་ལས། སངས་རྒྱས་ཞིང་ཁམས་ཐམས་ཅད་ལ། སྟོང་གསུམ་ཞིང་ཁམས་
མ་ལུས་པ། །འདོད་པའི་ཡོན་ཏན་བརྒྱན་པ་འདི། །མཆོད་པས་བསོད་ནམས་ཡེ་ཤེས་རྫོགས། །སྡུད་པ་ལས། ཇི་སྲིད་དགེ་བའི་རྩ་བ་དེ་ནི་མ་
རྫོགས་པར། །དེ་སྲིད་སྟོང་ཉིད་དམ་པ་དེ་ནི་ཐོབ་མི་འགྱུར། །ཀླུ་གྲུབ་ཀྱིས། བསོད་ནམས་ཡེ་ཤེས་ཚོགས་བསགས་ཅིང་། །བསོད་ནམས་ཡེ་
ཤེས་ལས་བྱུང་བའི། །དམ་པ་སྐུ་གཉིས་ཐོབ་པར་ཤོག །ཅེས་གསུངས་སོ། །དྲུག་པ་བླ་མའི་རྣལ་འབྱོར་ནི། དེ་ལྟ་བུ་ཁམས་གསུམ་འཁོར་

བའི་སྡུག་བསྔལ་གྱི་རྒྱ་མཚོ་ཆེན་པོ་ལས་གྲོལ་ཐར་ནས། འབྲས་བུ་སྐུ་ལྔ་ལྷུན་གྲུབ་ཀྱི་སངས་རྒྱས་ཚེ་གཅིག་ལ་ཐོབ་པའི། ལམ་ཟབ་མོ་བླ་
མའི་རྣལ་འབྱོར་ཉམས་སུ་ལེན་པར་གལ་ཆེ་བར་བཀའ་མདོ་རྒྱུད་ཐམས་ཅད་ནས་གསུངས་ཏེ། ནམ་མཁའ་ཆེ་མཐོ་ཐོད་རྒལ་གྱི་རྒྱུད་ལས། བསྐལ་
པ་སྟོང་གིས་སངས་རྒྱས་བས། །བླ་མ་གཉན་པར་ཤེས་པར་བྱ། །ཅི་ཕྱིར་བླ་མ་གཉན་ཤེས་ན། །བསྐལ་པ་སྟོང་གི་སངས་རྒྱས་ཀྱང་། །བླ་
མ་དག་ལ་མ་བརྟེན་པར། །དེ་ནི་བདེ་གཤེགས་བཀའ་ལ་འདས། །ཅེས་དང་། དགོངས་འདུས་ལས། བསྐལ་པ་འབུམ་གྱི་སངས་རྒྱས་བས། །
བླ་མ་གཉན་པར་ཤེས་པར་བྱ། །ཅི་ཕྱིར་བསྐལ་པའི་སངས་རྒྱས་རྣམས། །བླ་མ་དག་ལ་བརྟེན་ནས་བྱུང་། །སྔ་རབ་འདས་པའི་སངས་རྒྱས་ཀྱང་། །
བླ་མ་དག་ལ་བརྟེན་ནས་བྱུང་། །ད་ལྟར་བཞུགས་པའི་སངས་རྒྱས་ཀྱང་། །བླ་མ་དག་ལ་བརྟེན་ནས་བྱུང་། །སླད་ཀྱིས་བྱོན་པའི་སངས་རྒྱས་ཀྱང་། །

༄༅། །བླ་མ་དག་ལ་བརྟེན་ནས་བྱུང་། །ཅེས་དང་། དམ་ཚིག་བཀོད་པའི་རྒྱུད་ལས། བླ་མ་མེད་པའི་གོང་རོལ་ན། །སངས་
རྒྱས་བྱ་བའི་མིང་ཡང་མེད། །བསྐལ་པ་འབུམ་གྱི་སངས་རྒྱས་ཀྱང་། །བླ་མ་དག་ལ་རྟེན་ནས་བྱུང་། །ཅེས་དང་། མཁའ་འགྲོ་མ་གཙུག་གི་
རལ་གཅིག་མའི་རྒྱུད་ལས། སངས་རྒྱས་ཀུན་བས་བླ་མ་གཉན། །དེ་ཕྱིར་བླ་མ་བསྒོམ་པར་བྱ། །སྡུད་པ་ལས། སློབ་མ་བཟང་པོ་བླ་མ་
གུས་ལྡན་དེ་དག་གིས། བླ་མ་མཁས་པ་རྣམས་ལ་རྟག་ཏུ་བརྟེན་པར་བྱ། ཅི་ཕྱིར་ཞེ་ན། མཁས་པའི་ཡོན་ཏན་དེ་ལས་འབྱུང་། དེ་དག་ཤེས་
རབ་ཕ་རོལ་ཕྱིན་པ་རྗེས་སུ་སྟོན། སངས་རྒྱས་ཆོས་རྣམས་དགེ་བའི་བཤེས་ལ་བརྟེན་ཏོ་ཞེས། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་
གསུངས༑ ཅེས་གསུངས་སོ། །དེ་ཅིའི་ཕྱིར་ན། དོན་ཐམས་ཅད་ཀྱི་སྙིང་པོ་འཁོར་བ་སྡུག་བསྔལ་གྱི་རྒྱ་མཚོ་ཆན་པོ་ལ་གྲོལ་ཐར་ནས་རྣམ་

མཁྱེན་རྫོགས་པའི་སངས་རྒྱས་ཐོབ་དགོས། དེ་ཨི་ཐོབ་མི་ཐོབ་བླ་མ་ཁོ་ན་ལ་རག་ལས་ཏེ། བླ་མ་ལ་མ་བརྟེན་པར་ལམ་ཡར་སྦྱངས་གིས་སངས་རྒྱས་
འབྱུང་བའི་ཐབས་གཏན་ནས་ཀྱང་མེད་ཅིང་། འདས་མ་འོང་ད་ལྟ་དུས་གསུམ་གྱིས་སངས་རྒྱས་ཐམས་ཅད་བླ་མ་ཁོ་ན་ལ་བརྟེན་ནས་འབྱུང་བའི་ཕྱིར་རོ། །
དེ་ཡང་བླ་མ་ལ་ཆགས་ཉམས་ཕྲ་མོ་རེ་སོང་ཡང་སངས་རྒྱས་ཐོབ་པའི་གེགས་བྱེད་ན། གཏན་ནས་བླ་མ་ལ་བརྟེན་ན་སངས་རྒྱས་མི་ཐོབ་པ་སྨོས་ཅི་དགོས། 
དྲི་མེད་འགྲེལ་ཆེན་ལས། འཁོར་བར་ལྟུང་བ་རྣམས་ལ་ལམ་སྟོན་པ་པོ་མེད་ན། ལམ་མཐོང་བ་མེད་དོ། །སྟོན་པ་པོ་དང་འགྲོགས་ནས་མ་བརྟེན་
ན་ཡང་ལམ་མེད་དོ། །སྟོན་པ་པོ་དེ། དང་པོ་རྣམ་པར་དག་པའི་ལམ་ནས་མ་འོང་ན་ཡང་ལམ་མེད་དོ། །ཞེས་གསུངས། དེ་བས་ན་སྤྱིར་གསང་
སྔགས༑ ཁྱད་པར་མན་ངག་མོས་གུས་ཀྱིས་ལམ་པ་ཡིན་པས། མཚན་ཉིད་ལྡན་པའི་བླ་མ་བརྟེན་ཅིང་ཚད་དང་ལྡན་པའི་མོས་གུས་གནད་དུ་བསྣུན་

༄༅། །ནས༑ ཞབས་ཏོག་རྣམ་པ་གསུམ་གྱིས་སྒོ་ནས་མཉེས་པ་ཕུན་སུམ་ཚོགས་པ་བསྒྲུབ་དགོས་སོ། །དེ་ལྟར་བྱས་ན་ཚེ་གཅིག་ལ་
སངས་རྒྱས་ཐོབ། མ་བྱས་ན་མི་ཐོབ་པས། དེ་ལྟར་བྱེད་པ་གལ་ཆེའོ། །དེ་ལྟར་བླ་མའི་རྣལ་འབྱོར་ཉམས་སུ་ལེན་པ་ལ་གསུམ་སྟེ། གང་ལ་བརྟེན་
པ་བླ་མའི་མཚན་ཉིད་དང་། གང་གིས་བརྟེན་པ་སློབ་མའི་མཚན་ཉིད། གང་ལྟར་བརྟེན་པ་མོས་གུས་ཀྱི་མཚན་ཉིད་དོ། །དང་པོ་བླ་མའི་མཚན་
ཉིད་ལ་གཉིས་ཏེ། བླ་མ་བཟང་བའི་མཚན་ཉིད། ངན་པའི་མཚན་ཉིད་དོ། །དེ་ཡང་བླ་མ་ངན་པ་ལ་བསྐལ་པ་མང་པོར་བརྟེན་ཅིང་། ཚད་དང་ལྡན་
པའི་མོས་གུས་གནད་དུ་བསྣུན་ནས་ཞབས་ཏོག་རྣམ་པ་གསུམ་གྱི་སྒོ་ནས་མཉེས་པ་ཕུན་སུམ་ཚོགས་པ་བསྒྲུབ་ཀྱང་། རྒྱུད་སྨིན་གྲོལ་དུ་འགྲོ་མི་ནུས་པས། 
བླ་མའི་མཚན་ཉིད་ལེགས་པར་བརྟག་ལ་མཚན་ཉིད་དང་ལྡན་པའི་བླ་མ་བརྟེན་དགོས་པ་གལ་ཆེའོ། །དེ་ལ་བླ་མ་བཟང་པོའི་མཚན་ཉིད་ནི། མཚན་

བརྗོད་ལས། སྙིང་རྗེ་ཆེ་དང་ཤེས་རབ་དང་། །ཐབས་ཀྱི་འགྲོ་དོན་བྱེད་པའི་མཆོག །ཅེས་དང་། གསང་སྒྲོན་ལས། དཀའ་བ་མང་སྤྱོད་སྐྱོ་ངལ་
ཆུང་༑ །གཞི་རྩ་སྟོང་པ་ཉིད་དུ་ཤེས། །རྒྱུད་བཤད་སྔགས་ཀྱི་སྦྱོར་བ་མཁས། །ཐུགས་རྗེ་ཆེ་ལ་འདོད་པ་ཆུང་། །རྒྱུད་པར་ལྡན་ལ་མཚོན་པར་མཁས། །
དབང་རྣམས་ཐོབ་ཅིང་ཏིང་འཛིན་གསལ། །དེ་རྣམས་ལྡན་པའི་བླ་མ་ལ། །བཅུ་དང་ལྡན་པར་ངས་བཤད་དོ། །ཅེས་དང་། གཅན་འཕྲང་ལས། 
བཀའ་རྒྱུད་གདམས་པའི་མཛོད་ལ་མངའ་བརྙེས་ཤིང་། །དབང་གི་བྱིན་བརླབ་ཉམས་མྱོང་རྟོག་པར་ལྡན། །དམ་ཚིག་བསྒྲུབ་རྩོལ་ཤེས་རབ་སྙིང་རྗེའི་
བདག །ཅེས་དང་། བཻ་རོ་ཙ་ནས། བློ་ཆེ་བློ་ཡང་བློ་ཟབ་པ། །རིག་པ་རྩལ་དང་ལྡན་པའི་སྐྱེས་བུ་ཡི། །བཀའ་རྒྱུད་ལུང་གསུམ་མན་ངག་
ཁོང་དུ་ཆུད། །བླ་མ་མཁས་པའི་བྱིན་བརླབ་དབང་བསྐུར་ཐོབ། །ཚུལ་འཆོས་ཐབས་ཁྲམ་མི་བྱེད་སྤྱོད་པ་ལྷུག་པར་སྡོད། །ང་རྒྱལ་དྲེགས་པ་མི་བྱེད་

༄༅། །ཐ་མལ་ཀུན་དང་མཉམ། ཆོས་ཚོང་ཟོག་པོར་མི་བྱེད་ཆུ་རྐྱལ་ཁ་བཞིན་བསྡམ། །དམན་པའི་ལུས་སུ་ཞུགས་ནས་ཧྲུལ་པོ་ཕད་
དེ་གོན། །ཟ་ན་གཙང་སྨེ་ཆུང་སྟེ་ཅི་ཡང་སྦྱིན་པ་ཟ། །སྨྲ་ན་ཁ་སྤྱང་མི་བྱེད་ཟང་ཐལ་ཧ་རེ་སྨྲ། །ཆོས་སྤྱོད་སྡུག་བཙིར་མི་བྱེད་ཁ་འབྱམས་གཅོལ་ལེ་སྨྲ། ། 
གང་ལ་འཇིག་རྟོག་མི་བྱེད་མཛེ་རོ་སློག་རོ་ཁུར། །མན་ངག་འདི་སྟེར་ཀྱི་བཀའ་ལ་ཤིན་དུ་དམ། །དམན་པའི་ལུས་ལ་དམ་པའི་དགོངས་པ་ཅན། །དེ་ལ་
མཉེས་པ་སྣ་ཚོགས་ཟས་ནོར་འཕངས་མེད་འབུལ། །ཐུགས་ཀྱི་བཅུད་རྣམས་ཆུད་པར་ཞུ། །ཅེས་གསུངས་པས། ཆུ་བོ་བཞི་རྫོགས་ཀྱིས་བླ་མ་གཅིག་
དགོས་ཏེ། བཀའ་རྒྱུད་འདུས་པ་ལུང་གིས་ཆུ་བོ། བླ་མ་བརྒྱུད་པ་བྱིན་རླབས་ཀྱི་ཆུ་བོ། །ཡོངས་སུ་རྫོགས་པ་དབང་གི་ཆུ་བོ། །རང་རིག་པ་ཉམས་
ཀྱི་ཆུ་བོ། །ཡང་ཕྱི་ཐོས་བསམ་གྱིས་ཤེས་རྒྱུད་གྲོལ་བ། ནང་ཉམས་ལེན་གྱི་ཡོན་ཏན་རྫོགས་པ། གསང་བ་ཟུང་གིས་གཞན་དོན་སྤྱོད་པ་གསུམ་

འཛོམ་དགོས་པར་གསུང་། ཡང་། ཕྱི་འཇིག་རྟེན་གྱིས་འཁྲི་བ་ཆོད་ཅིང་འཇིག་རྟེན་འདུལ་བའི་ཐབས་ལ་མཁས་པ། ནང་བདག་འཛིན་གྱི་རྩ་བ་
ཆོད་ཅིང་བདག་མེད་མངོན་དུ་གྱུར་པ། གསང་བ་གྲུབ་མཐའི་ཕྱོགས་ཞེན་ཆོད་ཅིང་གྲུབ་མཐའི་རྣམ་དབྱེ་བྱེད་པ་གསུམ་འཛོམ་དགོས། ཡང་། རང་ལ་
འཇིགས་པ་མེད་པ། གཞན་ལ་སྐྱོབ་པའི་ནུས་པ་ཡོད་པ། རང་འདོད་ཆུང་བ། ཕན་སེམས་ཆེ་བ་དང་བཞི་འཛོམ་དགོས་པར་གསུངས། མདོར་
ན་ཕྱི་གདུལ་བྱ་ངོར་སྣང་གིས་བླ་མ། ནང་སེམས་ཉིད་དོན་གྱིས་བླ་མ་ངོ་སྤྲོད་ནུས་པ་གཅིག་དགོས། དེ་ཡང་ངོ་སྤྲད་ནུས་པ་ཙམ་གྱི་མི་ཆོག །
རྟོགས་པས་རང་རྒྱུད་གྲོལ་ཤིང་ཐུགས་རྗེས་གཞན་རྒྱུད་གྲོལ་ནུས་པ་གཅིག་དགོས། དེ་མ་ནུས་ན་རབ་འབྱམས་ཤེས་བྱའི་ཆོས་མ་ལུས་པ་བཤད་ཤེས་
ཀྱང་མཚན་ཉིད་ཀྱིས་བླ་མ་མིན། དེ་ཅིའི་ཕྱིར་ན། དོན་ལ་མི་རྟོན་ཚིག་ལ་རྟོན་པས། སློབ་མའི་བློ་ཚིག་ལ་ཡེངས་ནས་རྒྱུད་སྨིན་གྲོལ་དུ་འགྲོ་མི་

༄༅། །ནུས་པའི་ཕྱིར་རོ། །ཏིང་འཛིན་རྒྱལ་པོའི་མདོ་ལས། གང་དག་སྒྲ་ཡི་སྟོན་པ་ཡི། །དགོངས་པའི་བཤད་པ་མི་ཤེས་སོ། །
དགོངས་པ་དག་གིས་མི་ཤེས་པས། །ཆོས་མ་ཡིན་པ་ཆོས་སུ་འཆད། །ཅེས་པ་དང་། ཀུན་ཏུ་བཟང་པོ་ཡེ་ཤེས་ཀློང་ཡངས་ཀྱི་རྒྱུད་ལས། ཚིག་
ཏུ་ཤེས་པས་དོན་མི་རྟོགས། །ཚིག་ཉིད་དོན་ཡིན་ཟེར་བ་འཁྲུལ། །ཅེས་དང་། བཱཻ་རོ་ཙ་ནས། སློབ་དཔོན་པདྨ་ལ། རྒྱུད་ལུང་མང་པོ་རྟག་ཏུ་ཉན་
བཤད་བྱེད་པ་ལ་དོན་ཅི་ཙམ་མཆིས་ཞུས་པས། ཐོས་པ་ཕྱིའི་སྒྲོ་འདོགས་ཆོད་དགོས་པ་ཡིན་ཏེ། ནང་མན་ངག་གི་གནད་མ་ཤེས་ན། ཐོས་པ་ཅི་ཙམ་
རྒྱ་ཆེ་ཡང་སྒྲོ་འདོགས་མི་ཆོད། དབང་པོ་རྣོན་པོ་ཚིག་དང་སྒྲ་ལ་འབྱོམ་ནས། མན་ངག་གནད་དུ་བསྣུན་པའི་སྟེང་དུ་བསྡུ་མི་ཤེས། དབང་པོ་རྡུལ་
པོས་ཚིག་དོན་གཉིས་ཀ་མི་རྙེད། དེ་བས་བླ་མ་གདམས་པ་ཅན་བཙལ། མཉེས་པར་བྱས་ནས། གདམས་ངག་ཞུས་ནས་བསྒོམ་ན། དོན་གྱི་

འབྲས་བུ་དེ་ཐོབ་པ་ཡིན་ནོ། །ཅེས་གསུངས། དེ་བས་ན་སོ་སོའི་བློ་རིག་དང་བསྟུན་ནས། གནས་ལུགས་ཀྱིས་དོན་ཕྱིན་ཅི་མ་ལོག་པ་ངོ་སྤྲད་
ཅིང་༑ སློབ་མའི་རྒྱུད་སྨིན་གྲོལ་དུ་འགྲོ་ནུས་པའི་བླ་མ་གཅིག་དགོས་ཏེ། ལང་ཀར་གཤེགས་པ་ལས། བྱང་ཆུབ་སེམས་དཔའ་རྣམས་དོན་ལ་
རྟོན་ཅིག །ཚིག་ལ་མ་རྟོན་ཅིག །ཅེས་པ་དང་། རིན་པོ་ཆེ་ཕུང་པོའི་མདོ་ལས། བྱམས་པ་ལ་གསོལ་བ། དགེ་བའི་བཤེས་གཉེན་ཅི་ལྟ་བུ་ལ་
བསྟེན་པར་བགྱི། བཀའ་སྩལ་པ། དགེ་བའི་བཤེས་གཉེན་ཆོས་ཅི་དང་ཅི་བརྟེན་པ་དེ། ཐམས་ཅད་ཆོས་ཀྱི་དབྱིངས་དོན་དམ་པའི་བདེན་པ་འབའ་ཞིག་
ལ་བརྩམ་སྟེ་སྟོན་པར་བྱེད། གསལ་བར་བྱེད་པ་དེ་ནི་དགེ་བའི་བཤེས་གཉེན་ལམ་དྲང་པོར་ཁྲིད་པར་བྱེད་པ་ཡིན་ནོ། །ཅེས་པ་དང་། རྒྱུད་རང་བྱུང་བདེ་
བ་ལས། ཚིག་དང་ཡི་གེ་དོན་མཚོན་པ། །མན་ངག་སྙིང་པོ་ཁོག་ཕུབ་ནས། །དོན་དང་མི་འགལ་ས་བཅད་ལ། །ཚིག་ཉུང་དོན་དུ་རྫོགས་པར་མཚོན། །

༄༅། །དེ་ལྟར་མི་ཤེས་གང་ཟག་གིས། །དོན་མེད་ཚིག་གིས་གོང་འོག་བཀྲུག །རྩལ་བཤད་ཐོ་ཅོས་གཞུང་ཉམས་བྱེད། །འཚམས་མེད་སྡིག་པའི་ཆར་མི་ཕོད། །ཅེས་
པ་དང་། གནོད་སྦྱིན་མོ་བྱང་ཆུབ་ཀྱིས། །མ་ནོར་ངེས་པའི་སློབ་དཔོན་ནི། །ཐ་དད་མ་ཡིན་སློབ་མ་ལ། །སྒྲའམ་ཚད་མ་མི་མངའ་ལ། །ཅི་བཞིན་རིག་པའི་ངོ་བོ་སྟོན། །ཅེས་
གསུངས། །གཉིས་པ་བླ་མ་ངན་པའི་མཚན་ཉིད་ནི། བཻ་རོ་ཙ་ནས། ཉོན་ཅིག་གཡུ་སྒྲ་སྙིང་པོ་བུ། །སློབ་དཔོན་ངན་པའི་མཚན་ཉིད་ནི། །ཐེག་པ་དམན་ལ་ཞུགས་པ་དང་། །ཐེག་
པ་ཆུང་བའི་བློ་བལ་དང་། །ལགས་ཡང་བློ་འཕང་དམའ་བ་དང་། །ཚིག་གིས་ལེན་ཅིང་ཚིག་ལ་དགའ། །ཁེངས་དྲེགས་ཆེ་ཞིང་རང་མཐོང་ཆེ། །ལུས་སྤྱོད་སྒེགས་པས་
ཆེ་རུ་རེ། །ཁ་ཆེ་མཁས་པས་བཙུན་དུ་རེ། ཁོང་རླུང་འབུད་ཅིང་གནད་ལ་བཞུགས། ནོར་ནད་ཆེ་ལ་ཟས་ལ་ངན། ཤེས་ལུང་མེད་པར་སློབ་མ་འཚོལ། །རང་གིས་མི་
ཤེས་གཞན་ལ་སློབ། དྲེགས་པའི་རྩལ་གྱིས་ཁོང་རླུང་འབུད། །རང་གི་དབང་རྣམས་མ་རྫོགས་པར། །གཞན་ལ་དབང་བསྐུར་བྱིན་བརླབ་བྱེད། །རྣམ་རྟོག་ཆེ་ལ་

མཚན་མའི་ཆོས་སྤྱོད་འབད་ནས་བྱེད། །དེ་རྣམས་སློབ་དཔོན་ངན་པའི་མཚན་ཉིད་ཡིན། །དེ་ཡང་ལུང་ལས། བྱིས་སྦ་བསླུ་བའི་ཆོས་སྤྱོད་རྟོག་པའི་
ལམ་ལ་བཙུད་པ་ནི། ཕྱིན་པའི་ལམ་མེད་རྟོགས་པའི་དུས་མེད་དོ། །ཆོས་ཉིད་ཆོས་ཚུལ་རྙེད་པར་ག་ལ་འགྱུར། །སློབ་དཔོན་ཚད་མར་མ་གྱུར་སྤྲེལ་
འདྲའི་ལུང་། །ཅེས་པ་དང་། དགེ་བའི་བཤེས་གཉེན་པུ་ཏོ་བས། མཛེ་ཕོའི་མན་ངག་ཆུ་ཟླ་སྙབ། །འོག་མེད་གླང་འདྲ་ནོར་བུ་ལྟར། །ཅེས་གསུངས་
པས༑ དང་པོ་མཛེ་པོའི་མན་ངག་ཅེས་པ་ནི། དཔེར་ན་རང་མཛེ་ཐུག་ལུམ་བུར་སོང་བ་ཞིག་གི །གཞན་མཛེ་ཕོ་རྣམས་ལ། ང་མཛེ་བཅོས་པའི་
མན་ངག་ལ་མཁས་པ་ཡིན་བྱས་ན། འོ་ན་ཁྱོད་རང་མཛེ་ཐུག་ལུམ་བུར་སོང་བ་མི་བཅོས་པ་ཅི་ཡིན་སྙམ་དུ་གཞན་ཡིད་མི་ཆེས་པས་ཕན་མི་ཐོག་བཞིན་དུ། 
རང་གིས་ཆོས་ཚུལ་བཞིན་མི་བྱེད་ཉམས་སུ་མི་ལེན། དོན་མ་རྟོག་པའི་བླ་མ་འགའ་ཞིག་གིས། གཞན་ལ་ཆོས་མང་པོ་བཤད་ཀྱང་། གཞན་དག་ཡིད་མི་

༄༅། །ཆེས་པས་ཕན་མི་ཐོགས་ལ། རང་གཞན་གཉིས་ཕུང་གིས་ལས་སུ་འགྲོ་བར་གསུངས་ཏེ། སངས་རྒྱས་མཛོད་ཀྱི་མདོ་ལས། རང་
གིས་དོན་མ་རྟོག་གཞན་ལ་སྟོན་པ་ནི། སེམས་ཅན་དམྱལ་བར་ལྟུང་ངོ་། །ཅེས་པ་དང་། ཡེ་ཤེས་ནམ་མཁའ་དང་མཉམ་པའི་རྒྱུད་ལས། རང་སེམས་
ཆོས་སྐུ་མ་རྟོག་པར། །མདོ་རྒྱུད་མང་པོ་བཤད་ཤེས་ཀྱང་། །ངན་སོང་གསུམ་དུ་ལྟུང་བའང་མང་། །ཅེས་པ་དང་། སློབ་དཔོན་པདྨས། སྒྲ་མཁས་ཁའི་
ཆོས༑ ཆོས་མཁས་ལོ་གདམས་ངག་ཆེ་ལོ། །ཇོ་ཇོ་བཟང་ལོ། །རྨོང་པ་བསླུ་བྲིད་བྱེད་པའི་ཆོས་མི་ལ་བཤད་ལོ། །གདམས་ངག་བསྟན་ལོ། །རྒྱུད་
པ་བཟང་ལོ། །གདམས་ངག་ཟབ་མོ་ཡིན། སངས་རྒྱས་ལག་འཆང་ཡིན་ཟེར་ནས། རང་གི་ཉམས་སུ་མི་བླང་བར་མི་ལ་དེ་སྐད་སྟོན་པ་རྣམས་ལ་ཆོས་མི་
འོང་༑ ཁོ་རང་ཡང་གར་འགྲོ་ཆ་མེད། ཅེས་གསུངས་སོ། །དེ་བས་ན་གཞན་ལ་ཆོས་བཤད་འདོད་ན། ཐོག་མར་རང་གིས་ཉམས་སུ་བླང་དགོས་ཏེ། 

བཱཻ་རོ་ཙ་ནས། ལྷ་ཆོས་བཤད་པར་འདོད་ན། བདག་རང་ཆོས་བཞིན་མཛོད། །ཅེས་པ་དང་། ཕ་དམ་པས། རང་དོན་མ་གྲུབ་གཞན་དོན་མི་འབྱུང་
བས༑ ཐོག་མར་བསྒྲུབ་པ་གྱིས་ཤིག་དིང་རི་བ། །ཅེས་གསུངས། ཆུ་ཟླ་སྙབ་ཅེས་པ་ནི། ཚེས་བཅོ་ལྔའི་ཟླ་བ་མཐོང་མྱོང་བའི་སྤྲེའུའི་རྒྱལ་པོ་གཅིག་
ཚེས་བརྒྱད་ནུབ་མོ་ཞིག་ནགས་ཁྲོད་ན་འཁྱམས་ཤིང་སོང་བ་ལས། ཆུ་མིག་གཏིང་ཟབ་པ་གཅིག་གིས་ནང་དུ་ཟླ་བའི་གཟུགས་བརྙན་མཐོང་སྟེ། ཨ་ཕ་ཟླ་བ་
དེའི་ཕྱེད་ཆད་ནས་ཕ་ཀི་ན་སྣང་སྙམ་དུ་ཡར་གནམ་དུ་ལྟས་པས་ཕྱེད་དེ་མཐོང་བས་ཡིད་ཆེས་སོ། །དེ་ནས་སྤྱི་བོའི་རྒྱན་བྱེད་པར་འདོད་ནས་ཟླ་བ་སྙབ་ཀྱང་མ་
ལོན་པས། ཁོ་རང་གིས་འཁོར་དུ་གཏོགས་པའི་སྤྲེའུ་ཐམས་ཅད་བསྡུས་ནས་ཆུ་ཁར་ཕྱིན་པ་དང་། ད་སྟོབས་གང་ཆེ་བ་གཅིག་གིས་ངའི་འཇུག་མ་འཇུས་
ལ་སྐྱངས་སོ། །དེ་ནས་ངས་ཟླ་བ་ཟིན་པ་དང་ཡར་འཐོན་ཟེར་བ་མ་ཚོར་གྱིས་བར་དུ་རིམ་པས་སྐྱོངས་ཤིག་ཟེར་བས། དེ་ལྟར་བྱས་པས་ཀུན་བསྐྱང་ཐོན་པའི་

༄༅། །རྟིང་པར། ཟེ་མཁོས་ཆུང་བ་དེས་ཤོར་ཏེ། དེ་ཉིད་གཅིག་པུ་མིན་པ་ཀུན་ཆུ་ནང་ན་རུབ་ཤི་སོང་། དེ་ནི་དཔོན་སློབ་ངན་པའི་ཁ་ལ་
ལྟས་པས་ཀུན་ཕུང་བ་ཡིན། དེ་བཞིན་དུ་བླ་མ་ངན་པའི་དབང་དུ་སོང་ན། འབྲེལ་ཚད་དང་བཅས་པ་ངན་སོང་དུ་འགྲོའམ། དེ་ཙམ་མིན་ཀྱང་ཐར་པ་ཐོབ་
མི་ནུས་པའོ། །ངེས་དོན་འདུས་པ་ལས། སྤྲེའུ་འདྲ་བའི་ལུང་གིས་བསླད་པའི་ཕྱིར། །ཅེས་གསུངས་སོ། །འོག་མེད་གང་འདྲ་ཅེས་པ་ནི། འོག་
མེད་ཀྱིས་གླང་ཁ་གྲགས་དེས། བ་ལ་སོགས་དྲུལ་བར་གྱུར་ན། གཞན་འོག་ཡོད་རྣམས་ཀྱི་རྩ་ན་མི་མངག་ཁོས་ཅི་ཙམ་འཆགས་ཀྱང་བེའུ་མེད། དེ་བཞིན་དུ་
བླ་མ་འགའ་ཞིག་གིས་གྲྭ་པ་སྣོད་ལྡན་ཡོད་ཀྱང་། གཞན་བླ་མ་བཟང་པོ་རྣམས་ཀྱིས་རྩར་མི་མངགས། རང་དང་སྐྱེས་ནས་མ་ཤི་བར་དུ་འགྲོགས་ཀྱང་། 
སློབ་མའི་རྒྱུད་སྨིན་གྲོལ་དུ་འགྲོ་མི་ནུས་པའོ། །བླ་མ་ལ་ལ་འོག་མེད་ཀྱི་གླང་བུ་འདྲ། །ཅེས་གསུངས། ནོར་བུ་ལྟར་ཅེས་པ་ནི། ཡིད་བཞིན་གྱིས་

ནོར་བུ་ལ་དགོས་འདོད་ཕུན་སུམ་ཚོགས་པ་འབྱུང་ཡང་། འཆིང་བུས་དགོས་འདོད་ཐམས་ཅད་འཆིང་ནས་དབུལ་འཕོང་དུ་གྱུར་པ་བཞིན་དུ། བླ་མ་བཟང་པོ་
ལ་བརྟེན་ན་རྒྱུད་སྨིན་ཅིང་གྲོལ་ནས། མཆོག་ཐུན་མོང་གིས་དངོས་གྲུབ་ཐམས་ཅད་ཚེ་འདི་ཉིད་ལ་ཐོབ་ཀྱང་། བླ་མ་ངན་པ་ལ་བརྟེན་ནས་རྒྱུད་འཆིང་ནས་
དངོས་གྲུབ་མི་ཐོབ་པའོ། །བླ་མ་ལ་ལ་ཐར་པའི་ལམ་སྟོན་པ་ཡིན། བླ་མ་ལ་ལ་ཐར་པའི་ལམ་གེགས་ཡིན། །ཅེས་གསུངས། མདོར་ན་གོང་
གིས་བླ་མ་བཟང་པོ་འདི་ཡོན་ཏན་རྣམས་ལས་བཟློག་པའི་སྐྱོན་རྣམས་དང་ལྡན་པ་ནི་བླ་མ་ངན་པའི་མཚན་ཉིད་དོ། །དེ་ལྟ་བུའི་བླ་མ་ངན་པའི་ཞབས་ལ་དང་པོ་
ནས་མགོ་མི་བཅུག །གལ་ཏེ་སྔར་མགོ་བཅུག་ཟིན་ན། ཁོ་དང་ཆགས་ཉམས་མ་ཤོར་བར་བྱས་ནས། ཐབས་ཀྱི་སྤང་ནས། བཟང་པོ་བཙལ་བ་
གལ་ཆེའོ། །རྗེ་བཻ་རོ་ཙ་ནས། ཡུལ་ངན་གྲོང་ངན་སློབ་དཔོན་ངན། །འདི་ཡང་ཆོས་ཀྱི་འགལ་རྐྱེན་ལགས། །སྤང་བར་འདོད་ན་ཐབས་ཀྱི་སྤོང་། །

༄༅། །ཅེས་གསུངས་སོ། །གཉིས་པ་སློབ་མའི་མཚན་ཉིད་ལ་ཡང་གཉིས་ཏེ། སློབ་མ་བཟང་པོའི་མཚན་ཉིད་དང་། ངན་པའི་མཚན་
ཉིད་དོ། །དེ་ཡང་སློབ་མ་ངན་པ་ལ་གདམས་ངག་ཟབ་མོའི་སྣོད་དུ་མི་རུང་བས། སློབ་མའི་རྒྱུད་ལེགས་པར་བརྟག་ནས་བློ་རིག་མི་འདྲ་བ་སྣ་ཚོགས་ཡོད་
པ་ལ་གདམས་ངག་བསྟན་པའི་ཚད་ཟིན་པར་བྱེད་པ་གལ་ཆེའོ། །དེ་ལ་དང་པོ་སློབ་མ་བཟང་བའི་མཚན་ཉིད། གསང་སྒྲོན་ལས། བླ་མ་ལ་གུས་
བཏོང་ཕོད་ཆེ། །དད་དང་ལྡན་ཤིང་བརྩོན་འགྲུས་ཆེ། །བླ་མ་མི་གསང་ཤེས་རབ་ལྡན། །སེམས་བཟང་དམན་ལ་ཕན་སེམས་དང་། །རྒྱུད་འཇམ་ཞེ་
སྡང་ཆུང་བ་དང་། །འཇིག་རྟེན་འབྲེལ་བའི་སྐྱབས་ཆེ་མེད། །བླ་མ་འཁོར་བའི་གཉེན་ཅིག་པོ། །སྐྱེ་ཤི་ལ་སོགས་སྡུག་བསྔལ་དག །མཐོང་ནས་དེ་
ལ་གྲོལ་འདོད་པ། །དེ་རྣམས་ལྡན་པའི་སློབ་མ་ལ། སྣོད་དང་ལྡན་པར་ཤེས་པར་གྱིས། །ཅེས་པ་དང་། ཀློང་གསལ་ལས། དད་ལྡན་ན་སྙིང་རྗེ་གཏོང་

ཕོད་ཆེ། །རྒྱུད་དུལ་སྡིག་འཛེམ་དབང་པོ་རྣོ། །གསང་ཐུབ་ཉམས་ལེན་བརྟུལ་ཞུགས་སྤྱོད། །སྐྱོ་ཤས་སྡུག་སྲན་སྙིང་རུས་ཆེ། །དེ་ནི་གསང་སྔགས་
གསང་བའི་སྣོད། །ཅེས་པ་དང་། རྒྱུད་རང་བྱུང་བདེ་བ་ལས། དད་ལྡན་སློབ་མ་བརྩེ་བ་ཅན། །མངག་པའི་ལས་ལ་གུས་པར་བྱེད། །ཡིད་
འཐད་རྫས་ལ་འཕོངས་མེད་འབུལ། །མི་སྤེལ་གཉེར་རྣམས་ཐུབ་ལ་བཤད། །ཅེས་པ་དང་། རྗེ་བཻ་རོ་ཙ་ནས། མན་ངག་འདི་ཉིད་གཏད་ས་ནི། 
དད་པ་ཆེ་བའི་ཚད་ནི་རྟག་པར་རབ་ཏུ་ངུ་བ་འདྲ། །བླ་མས་ཤིན་ཏུ་གདུང་ཤིང་གཅེས་པ་ནོར་བུ་རིན་ཆེན་ལྟ་བུར་འཛིན། །བླ་མའི་ཕྱོགས་སུ་ལུས་སྲོག་
གཉིས་ཀྱང་ཕོངས་པ་མེད་པར་གཏོང་ནུས་ན། །གཅེས་པ་ནོར་གྱིས་དབྱིག་དང་འབྱོར་པ་ཟས་ཀྱི་བཅུད། །བླ་མའི་ཕྱོགས་སུ་ཕོང་བ་རྡུལ་ཙམ་མེད། །
བཀའ་རྒྱུད་རྣམས་ལ་ལྟ་ཞིང་རྟག་ཏུ་བརྟན། །ལྟ་དགོངས་སེམས་ལ་ལྟ་ཞིང་རྩོལ་མེད་ཆོས་ལ་མོས། །དེ་འདྲའི་སློབ་མ་རྙེད་ན་མན་ངག་གཏད་ས་ཡིན། །

༄༅། །དེ་འདྲ་མ་རྙེད་སྲ་བརྟན་བྲག་ལ་སྦོས། །ཅེས་གསུངས་པས། ཕྱི་དད་བརྩོན་གཏོང་ཕོད་ཆེ་བ། ནང་དམ་ཚིག་དང་ཞི་དུལ་ཆེ་
བ༑ གསང་བ་ཤེས་རབ་དང་སྙིང་རྗེ་ཆེ་བ། །གསུམ་འཛོམ་དགོས་པར་གསུངས། དེ་ཡང་མགོ་ཀླད་པ་དུམ་གཅིག་དགོས། སྙིང་ལ་རུས་པ་དུམ་
གཅིག་དགོས། སེམས་ལ་བཅད་པ་དུམ་གཅིག་དགོས། དུམ་བུ་གསུམ་པས་ཆོས་སུ་བྱེད། །ཅེས་གསུངས། ཡང་གདམས་ངག་བསྒྲུབ་པ་ལ་ཉམས་
སུ་ལེན་པའི་གང་ཟག་ནི། ཆོད་ཆེ་བ་རྡོ་བཅག་པ་འདྲ་གཅིག་དགོས། མི་ཟེར་བ་ཆེད་དུ་མི་འཛིན་པ་འབྱོར་མོ་རླུང་གིས་ཁྱེར་བ་འདྲ་བ་གཅིག་དགོས། 
འདུ་འཛིན་གཡེང་བས་མི་འཇིགས་པ་ཤ་བ་རྫིས་ཕོག་པ་འདྲ་གཅིག་དགོས། སྐྱིད་ཁྱག་ལ་སྡུག་ཁྱག་པ་ཡུག་ས་མས་དྭ་ཕྲུག་སྐྱོང་བ་འདྲ་བ་གཅིག་དགོས། 
འཕྲལ་བདེ་ལ་གཏིང་བཅུད་དཀའ་བ་གཡག་རྒོད་འཇིང་པ་ལྟ་བུ་གཅིག་དགོས། འདོད་ཡོན་ལ་ཞེན་པ་ལོག་པ་སྐྱུག་ནད་ཅན་གྱིས་སྔས་སུ་ཟས་བཞག་པ་

འདྲ་བ་གཅིག་དགོས། །ཅེས་གསུངས་པས། དད་པ་དང་མོས་གུས་ཆེ་བ། སྙིང་རུས་དང་བརྩོན་འགྲུས་ཆེ་བ། འཁོར་བ་ལ་ཞེན་པ་གཏིང་ནས་
ལོག་པ། ཚེ་འདིའི་བྱ་བ་ཐམས་ཅད་བློས་གཏོང་ནུས་པ། ལུས་དང་སྲོག་ལ་ཡང་མི་ལྟོས་པར་བྱང་ཆུབ་བསྒྲུབ་ནུས་པ་གཅིག་དགོས། གཉིས་པ་སློབ་
མ་ངན་པའི་མཚན་ཉིད་ནི། རྗེ་བཻ་རོ་ཙཱ་ནས། ཐེག་པ་དམན་ལ་ཞུགས་པ་དང་། །ངང་གིས་བློས་འཕས་དམའ་བ་དང་། །ཐོས་པ་ཆུང་བའི་བླ་བགྲམ་
དང་༑ །དོན་མེད་བསླད་པའི་ཚིག་འཆལ་དང་། །ཁུ་ཞན་དད་པ་ཆུང་བ་དང་། །ཕོ་དྲག་ཆེ་ལ་རང་མཐོང་ཆེ། །བཅད་ཀྱང་ཁྲག་མེད་སེར་སྣས་འཆིང་། །
དེ་ལ་ཨ་ཏིའི་དོན་མི་སྟོན། །བཤད་ཀྱང་སེམས་རྒྱུད་མི་གྲོལ་བས། །སླར་ཡང་འཕྱ་ཞིང་སྒྲོ་སྐུར་འདེབས། །ཅེས་པ་དང་། མན་ངག་བདུད་རྩིའི་
ཐིག་པ་འདི། །ཆེ་གྲགས་ང་རྒྱལ་ཅན་ལ་ཤོར་ར་རེ། །དོན་མེད་ཚིག་གིས་འཚལ་པ་རྣམས་ལ་ཤོར་ལ་རེ། ཚིག་བཅད་འབད་རྩོལ་ལས་ལ་ཞུགས་པ་

༄༅། །རྣམས་ལ་ཤོར་ལ་རེ། །བཅད་ཀྱང་ཁྲག་མེད་སེར་སྣས་བཅིང་བ་དང་། །ཡོན་དང་དད་པ་གཉིས་མེད་པར། །མིའི་ངོ་དྲིན་བཀའ་
ཕྱིར་གྱིས། །ཐབས་ཁྲམ་འོག་གྲུས་བྱེད་པ་ལ། །ངའི་མན་ངག་ཤོར་ལ་རེ། །མུ་སྟེགས་མཁའ་ལ་མཐོ་འཇལ་རྣམས་ལ་ཤོར་ལ་རེ། །ཉན་ཐོས་བྱིས་སྦ་
རྣམས་ལ་ཤོར་ལ་རེ། །ལྕེ་བདེ་ཚིག་དང་གླུ་རུ་གྱེར་བ་རྣམས་ལ་ཤོར་ལ་རེ། །སྡེ་བདུན་ས་དང་བསྟེན་པའི་སྡེ་བདག་རྣམས་ལ་ཤོར་ལ་རེ། །ཅེས་པ་དང་། 
རྒྱུད་རང་བྱུང་བདེ་བ་ལས། དེ་དང་མི་ལྡན་སྣོད་ངན་ནི། །གྱོང་ལ་ཁེངས་པའི་ང་རྒྱལ་ཅན། །སེར་སྣ་ཆེ་ལ་གཏོང་ཕོད་ཆུང་། །མན་ངག་སྲིད་ཅན་ཀུན་
ལ་སྟེར། །ཕྱི་ཐག་ཐུང་ཞིང་བླ་མ་སྨོད། །ཟས་ལ་ངན་ལ་ནོར་དད་ཆེ། །རྣམ་སྨིན་མི་ལྟ་གྲགས་པ་བསྒྲུབ། །ཕྱི་ནང་མེད་པར་ཕྱར་དཀར་གཏོང་། །
དེ་དག་སྣོད་ངན་མི་རྣམས་ལ། །ཡང་དག་ངེས་དོན་འདི་བསྟན་ན། །མཁའ་འགྲོ་རྣམས་ཀྱི་སྲོག་བཅད་ནས། །ཕྱི་མ་རྡོ་རྗེ་དམྱལ་བར་ལྷུང་། །དེ་ཕྱིར་

མ་བརྟགས་ཆོས་མི་བཤད། །ཅེས་གསུངས། མདོར་ན་གང་གིས་སློབ་མ་བཟང་པོའི་ཡོན་ཏན་རྣམས་ལས་བཟློག་པའི་རྐྱེན་རྣམས་དང་ལྡན་པ་ནི། སློབ་
མ་ངན་པའི་མཚན་ཉིད་དོ། །དེ་ལྟ་བུའི་སློབ་མ་ངན་པ་ལ། མན་ངག་ཟབ་མོ་བསྟན་ན་བླ་མ་རང་ཡང་དམ་ཚིག་ཉམས་པར་གསུངས་ལ། སློབ་མའི་
རྒྱུད་གྲོལ་བའི་ཐབས་སུ་མི་འགྱུར། འཆིང་བའི་ཐབས་སུ་འགྱུར་ཏེ། སྐལ་ལྡན་རྣམས་ཀྱི་བདུད་རྩི་དེ། །སྐལ་དམན་རྣམས་ཀྱི་དུག་ཏུ་འགྱུར། །
ཅེས་པ་དང་། ངེས་དོན་འདུས་པ་ལས། དད་དང་མི་ལྡན་འདི་བསྟན་ན། །སངས་རྒྱས་རྣམས་ཀྱི་བཀའ་བཅག་པས། །འཚམས་མེད་སྡིག་པས་
ཆར་མི་ཕོད། །དམྱལ་བའི་འོག་གཞི་བྱེད་པར་ངེས། །ཅེས་པ་དང་། ཀློང་གསལ་ལས། ཡང་བཅུད་སྙིང་གིས་ཐིག་པ་འདི། །སྣོད་ངན་རྣམས་
སུ་བླུག་པ་ན། །སྣོད་ཆགས་བཅུད་འབོ་དམྱལ་བར་ལྟུང་། །ཅེས་གསུངས་སོ། །དེ་བས་ན་གདམས་ངག་བསྟན་པའི་ཚོད་ཟིན་པར་བྱེད་པ་གལ་ཆེ་

༄༅། །ཏེ༑ སློབ་དཔོན་ཤྲཱི་སེང་ཧས། བཻ་རོ་ཙཱ་ན་ལ་གདམས་པ། སྦྱིན་ལུགས་རྣམ་པ་བཞི་ཡོད་སྟེ། །ཡུན་དུ་སྙིང་བཞིན་
བྱེད་པ་ཡི། །སློབ་མ་དད་ལྡན་འཇམ་རིང་ལ། །དེས་གྲོལ་ཊི་ཀ་ས་བཅད་རྣམས། །གྲང་བཏབ་ཊི་ཀ་སྡེབ་སྟེ་སྦྱིན་པར་བྱ། །དང་ལྡན་སློབ་མ་རྒྱུད་
བཟང་ཞིང་། །དྲུང་དུ་ཡུན་རིང་སྡོད་པ་ལ། །སྦ་གཅང་མེད་པར་སྦྱིན་པར་བྱ། །རྒྱུད་བཟང་སྣོད་ལྡན་ཡུན་རིང་ལ། །དད་པ་ཆུང་ཡང་ནན་གྱིས་
སྦྱིན༑ །ཕར་ལ་བསྐུལ་ཤིང་སྦྱིན་པར་བྱ། །དད་པས་གདུང་སྟེ་དྲུང་དུ་འཁོར། །ཤེས་རབ་རྨོང་པས་མ་གོ་ན། །ཡིག་སྣར་བྲི་ལ་སྦྱིན་པར་བྱ། །
མི་སྦྱིན་པ་ཡང་བཞི་ཡོད་སྟེ། །ཁོང་ཁྲོ་མཚུར་ངན་དད་མོད་ལ། །ཚིག་འགས་བྲིད་ལ་བསྐྲད་ལ་བཏང་བར་བྱ། །དད་པ་ཆུང་བས་བཤད་པ་རིངས། །
དཔེ་དང་འབྲེལ་པར་འདོད་པ་ལ། །རྒྱུད་དང་བསྟན་བཅོས་སྐྱུག་པས་ཀྱང་མ་གཏད། །འོང་ལོང་མེད་པར་བྲི་བར་རིང་། །བྲི་ལོང་མེད་པར་གདམས་ངག་

འདོད༑ །འཇམ་པོས་བསྐྲད་ལ་བཏང་བར་བྱ། །དཔེ་དང་མཚུངས་པས་ཆོས་རྗེ་བྱེད། །འབུལ་བའི་སྐྱིན་པོ་ལ་འུར་རྩོད། །བཏགས་ནས་དྷརྨ་འདོད་
པ་ལ། །རྒྱལ་ཁམས་ཕྱ་གཡང་མཁོན་པར་བྱ། །ཅེས་གསུང་པ་ལྟར་ལག་ལེན་ལ་ཐེབ་པར་བྱེད་པ་གལ་ཆེའོ། །གསུམ་པ་མོས་གུས་ཀྱིས་མཚན་
ཉིད་ལ་གཉིས་ཏེ། ཞེན་བཅད་བླ་མའི་མོས་གུས་དང་། །ཀུན་ཁྱབ་བླ་མའི་མོས་གུས་སོ། །དང་པོ་ལ་བཞི་སྟེ། མོས་གུས་ཆེན་པོ་འགྱུར་བ་མེད་པས་
དམ་ཚིག་བསྲུང་ཚུལ་དང་། བསྲུང་བའི་ཕན་ཡོན་དང་། མ་བསྲུང་བའི་ཉེས་དམིགས་དང་། བླ་མའི་རྣལ་འབྱོར་གྱིས་ཆོ་གའོ། །དང་པོ་ནི། གོང་
དུ་བཤད་པ་ལྟ་བུའི་མཚན་ལྡན་གྱིས་བླ་མ་རྙེད་ཀྱང་། དེ་ལ་བརྟེན་པའི་ཐབས་ལ་ཤེས་ན་བྱིན་བརླབ་མི་འཇུག་པས། དེ་ལ་བསྟན་པའི་ཐབས་ལ་ཚད་དང་
ལྡན་པའི་མོས་གུས་གཅིག་དགོས། ཚད་དང་ལྡན་པའི་མོས་གུས་ནི། བླ་མས་ཕ་སོད་ཟེར་ཡང་བཀའ་ལ་ཉན་པ། མ་སོད་ཟེར་ཡང་བཀའ་ལ་ཉན་

༄༅། །པ༑ ཁྱི་ལ་སེང་གེ་ཟེར་ཡང་གསུངས་ལ་ཚད་མར་འཛིན་པ། བླ་མ་ལ་སྐྱོན་ཕྲ་བ་ཙམ་ཡང་མི་མཐོང་ཤིང་ཡོན་ཏན་ཚད་མེད་པ་མཐོང་
བ༑ ལོག་རྟོག་སྐད་ཅིག་ཀྱང་མི་སྐྱེ་ཞིང་དག་སྣང་ཁོ་ན་སྐྱེ་བ། ཐབས་གཞན་གང་ཡང་མི་བཙལ་བ། བླ་མ་གཅིག་པོ་ལ་བློ་བཀལ་ནུས་པ། བདེ་སྡུག་
ལེགས་ཉེས་གང་བྱུང་ཐམས་ཅད་བླ་མའི་དྲིན་དུ་ཤེས་པ། རྒྱུ་དངོས་པོ་བདོག་པའི་ཡོ་བྱད་ཐམས་ཅད་བླ་མའི་ཕྱོགས་སུ་གཏོང་ནུས་པ། བླ་མའི་དོན་དུ་གྱུར་
ན་ལུས་དང་སྲོག་ཀྱང་བཏོང་ནུས་པ། བླ་མས་ཁྲོམ་མང་པོའི་ནང་དུ་བཀའ་བཀྱོན་ཐུ་མོ་མཛད་པའི་བརྡེག་བརྩོག་མཛད་ཀྱང་སེམས་ཁྲོ་མི་ཤོར་བ། བླ་མའི་
བཀའ་ལ་ཕྲ་བ་ཙམ་ཡང་མི་བཅགས་པ། བླ་མའི་གདམས་ངག་ལ་ཐེ་ཚོམ་སོམས་གཉིས་མེད་པར་ཉམས་སུ་ལེན་པ་ལ་བརྩོན་པ། དུས་རྟོག་ཏུ་བླ་མ་ལ་
ཐང་འགྲོགས་མི་བྱེད་པར་བསྙེན་བཀུར་བྱེད་པ། ཞབས་ཏོག་ལ་གཟོ་ཞིང་གཟབ་པ། ཡུན་དུ་སྙིང་བཞིན་བྱེད་པ། བླ་མ་ལ་རྫུན་ཞུས་དང་གཡོ་སྒྱུ་ཕྲ་བ་ཙམ་

ཡང་མི་བྱེད་པ། དམ་ཚིག་ལ་མངོན་ལྐོག་མེད་པ། མོས་གུས་ལྡེམ་རྐྱང་མེད་པ། བསམ་རྒྱུ་བླ་མ་དང་མོས་གུས་མིན་པ་མེད་པ། །བརྗོད་རྒྱུ་བླ་
ཡོན་ཏན་དང་གསོལ་འདེབས་མིན་པ་མེད་པ། བྱེད་རྒྱུ་བླ་མའི་ཕྲིན་ལས་དང་ཞབས་ཏོག་མིན་པ་མེད་པ། སྐྱོན་གསུམ་དང་དྲི་མ་དྲུག་སྤང་བ། འདུ་
ཤེས་བཞིའམ་དྲུག་དང་ལྡན་པ། དུས་རྟག་ཏུ་བླ་མ་སངས་རྒྱས་དངོས་སུ་མཐོང་བའི་མོས་གུས་གཅིག་དགོས་སོ། །དཔལ་འབྱུང་གི་མདོ་ལས། བྱང་ཆུབ་
སེམས་དཔའི་ཡོན་ཏན་ཡོངས་སུ་རྫོགས་པར་བྱ་བ་ཐམས་ཅད་དགེ་བའི་བཤེས་གཉེན་ལ་རག་པས། དགེ་བའི་བཤེས་གཉེན་བཀུར་བར་བྱའོ། །དགེ་བའི་
བཤེས་གཉེན་བཀུར་བར་བྱས་ན། སངས་རྒྱས་ཀྱི་ཡོན་ཏན་ཐམས་ཅད་ཐོབ་བོ། །རིགས་ཀྱི་བུ་བདག་ཉིད་ལ་ནད་པའི་འདུ་ཤེས་དང་། བཤེས་གཉེན་ལ་
སྨན་པའི་འདུ་ཤེས་དང་། གདམས་ངག་ལ་སྨན་གྱིས་འདུ་ཤེས་དང་། ཉམས་སུ་ལེན་པ་ལ་ནན་ཏན་ལ་ནད་གསོ་བའི་འདུ་ཤེས་བསྐྱེད་པར་བྱའོ། །ཅེས་

༄༅། །པ་དང་། དགོངས་འདུས་ལས། སྐྱེ་དུབ་མེད་པའི་དད་པ་དང་། །གྱོང་ཁེང་མེད་པའི་མཉེན་ལྕུག་དང་། །སེར་སྣ་མེད་པའི་
ཟང་ཟིང་དང་། །སེམས་གཉིས་མེད་པའི་སྲིད་ཞུ་དང་། །གཡོ་སྒྱུ་མེད་པའི་དྲང་གཏམ་དང་། །ཁ་གསག་མེད་པའི་རང་རྒྱུད་དང་། །རྨོངས་པ་མེད་
པའི་ཤེས་རབ་དང་། །དྲི་མ་མེད་པའི་ལྷག་བསམ་བརྒྱད། །དམ་པ་དེ་ལ་རྫོགས་པར་ཕུལ། །ཅེས་གསུངས། དེ་ལ་སྤྱིར་ཆོས་འབྲེལ་ཡོད་ཚད་ཀྱི་བླ་མ་ལ་
དམ་ཚིག་བསྲུངས་དགོས་ཀྱང་། དེའི་ནང་ནས་གཉེན་མི་གཉན་གྱིས་ཁྱད་པར་ཆེ་སྟེ། དམ་ཚིག་རྡོ་རྗེ་གསལ་བཀྲ་ལས། སྤྱི་དང་འདྲེན་དང་དམ་ཚིག་
དབང་༑ །ཆགས་ཉམས་བསྐང་དང་ཤེས་རྒྱུད་བགྲོལ། །མན་ངག་ལུང་གིས་སློབ་དཔོན་རྣམས། །ཡུལ་ལ་དབང་བའི་རྒྱལ་པོ་དང་། །ཁུ་བོ་ཕ་དང་མ་
དང་མིག །སྙིང་བས་ལྷག་པའི་ཚུལ་དུ་ལྟ། །ཅེས་པ་དང་། དྲུང་ཆོས་རྡོར་བས། སྤྱིར་བརྒྱུད་པའི་བླ་མ་ནི། ཡུལ་དཔོན་ནམ་ཁྲིམ་བདག་ཙམ་གཅིག་

ཁུར་དགོས། །དེ་བས་ཆོས་འབྲེལ་ཡོད་པའི་བླ་མ་གཉན་ཏེ། རང་གིས་ཁུ་བོ་དང་འདྲ། དེ་བས་སྡོམ་པ་ཞུ་སའི་མཁན་པོ་ནི། རང་གི་ཕ་དང་འདྲ། 
སློབ་དཔོན་ནི་མ་དང་འདྲ། དེ་བས་གསང་སྔགས་བླ་མེད་ཀྱིས་རྒྱུད་བཤད་པ་ནི་རང་གི་ལུས་དང་འདྲ། དེ་བས་དབང་བསྐུར་བའི་སློབ་དཔོན་ནི་རང་གིས་
མིག་དང་འདྲ་སྟེ། དཔེར་ན་མིག་ལོང་ན་གཟུགས་མི་མཐོང་བ་བཞིེན་དུ། དབང་བསྐུར་བའི་སློབ་དཔོན་ལ་དམ་ཚིག་ཉམས་ན་བདེ་འགྲོར་སྐྱེ་བའི་རེ་ཐག་
ཆད་པས་མིག་དང་འདྲ་གསུང་པ་ཡིན། མིག་ལ་རྡུལ་ཕྲ་མོ་ཡང་མི་ཚུད་པས་དེ་བསྲུང་དགོས་པ་བཞིན་དུ། དབང་བསྐུར་བའི་སློབ་དཔོན་ལ་ལོག་རྟོག་
ཕྲ་མོ་ཡང་མི་ཚུད་པས། དེ་བསྲུང་དགོས་པའོ། །དེ་བས་མན་ངག་ཕྱིན་ཅི་མ་ལོག་པར་སྟོན་ནས་སེམས་ཉིད་ངོ་སྤྲད་པའི་བླ་མ་གཉན་ཏེ། ཁོང་གི་
སྙིང་དང་འདྲའོ། །སྙིང་མེད་ན་དབང་པོ་གཞན་རྣམས་ཡོད་མེད་འདྲ། སྙིང་ལ་གྲ་མའི་བཤལ་ཞག་ཙམ་གཅིག་སྣད་ཀྱང་སོས་པའི་རེ་བ་མེད་པར་འཆི་

༄༅། །བར་བཤད། དེ་བཞིན་དུ་སེམས་ཉིད་ངོ་སྤྲད་པའི་རྩ་བའི་བླ་མ་ལ་དམ་ཚིག་ཉམས་ན་ཡོན་ཏན་ཅི་ཡོད་ཀྱང་ཕན་པ་མེད་ཅིང་། ཆོས་
གཞན་ཅིས་ཀྱང་མི་སྐྱོབ་པར་རྡོ་རྗེ་དམྱལ་བར་འགྲོ་བར་གསུངས། སྙིང་མ་སྣད་ན་ལུས་གཞན་ལ་རྨ་དོད་ཀྱང་སོས་པའི་རེ་བ་ཡོད་པ་བཞིན་དུ། རྩ་བའི་བླ་
མ་ལ་དམ་ཚིག་མ་ཉམས་པར་བསྲུང་ན། ཉེས་པ་གཞན་ཅིས་ཀྱང་མི་གནོད་པར་རྡོ་རྗེ་འཛིན་པ་ཐོབ་པར་གསུང་སྟེ། ས་འཁོར་གྱིས་དོན་འགྲེལ་བསོད་
སྙམས་པས་མཛད་པ་ལས། རྒྱུད་བཤད་པ་ནི་ལུས་དང་འདྲ། །རྡོ་རྗེ་སློབ་དཔོན་མིག་དང་འདྲ། །མན་ངག་བླ་མ་སྙིང་དང་འདྲ། །དེ་ལ་དམ་ཚིག་མ་
ཉམས་ན། །འདུལ་ཁྲིམས་གཉིས་བརྒྱ་ལྔ་བཅུ་དང་། །བྱང་སེམས་སྡོམ་པ་ཉི་ཤུ་སོགས། །ཉམས་ཀྱང་རྡོ་རྗེ་འཛིན་པ་ཐོབ་པར་འགྱུར། །ཅེས་
གསུངས༑ དེ་བས་ན་སེམས་ཉིད་ངོ་སྤྲད་པའི་བླ་མ་ཁོང་གིས་སྙིང་བཞིན་དུ་ཁུར་བར་བྱ་སྟེ། དཔལ་ཤ་ཝ་རི་པས། མགོ་ངང་སྙིང་ལྟར་དམ་པའི་

བླ་མ་ལ། །སྲོག་དང་སྙིང་ལྟར་བརྩེ་བའི་བསྙེན་བཀུར་བྱ། །ཅེས་པ་དང་། རྗེ་བཻ་རོ་ཙཱ་ནས། རྟག་ཏུ་མི་བརྗེད་གདུང་སེམས་ཀྱིས། །བླ་མ་ཁོང་
གི་སྙིང་བཞིན་ཁུར། །ཅེས་གསུངས་སོ། །དེ་ལྟར་སྙིང་བཞིན་དུ་ཁུར་བའི་བླ་མ་དེ་ཡང་། དང་ནས་ཝ་མེན་སྦྲེ་མེན་སུ་ཐོ་ཐོད་ཀྱིས་ཞབས་སུ་མགོ་
མི་བཅུག་པར། གོང་དུ་བཤད་པ་ལྟ་བུའི་མཚན་ལྡན་གྱིས་བླ་མ་གཅིག་བཙལ་ནས་བརྟེན་ཅིང་། ཚད་དང་ལྡན་པའི་མོས་གུས་གནད་དུ་བསྣུན་ནས་
བཀའ་བཞིན་བསྒྲུབ། གསུངས་ལ་ཚད་མར་འཛིན་པ་གཅིག་དགོས། དེ་ཡང་སོ་སོའི་བློ་དང་མཐུན་ན་སློབ་དཔོན་མི་དགོས། སྡིག་དཔོན་རྣམས་
ཀྱི་ཡང་གསུངས་ལ་ཚད་མར་འཛིན་ཀྱང་། སངས་རྒྱས་བསྒྲུབ་པ་ལ་བླ་མས་རང་གི་བློ་དང་མི་མཐུན་ངེས་པ་གཅིག་གསུངས་ཡང་དེ་བྱེད་དགོས་ཏེ། ཕ་
མ་སོད་གསུང་ཡང་བསོད་ནུས་དགོས། ཡང་ཁྱོད་མེ་དང་ཆུ་དང་གཡང་ལ་སོགས་པར་ལྕེབ་ལ་ཤི་སོང་གསུང་ཡང་འགྲོ་ནུས་དགོས། ཡང་ཁྱོད་དགེ་

༄༅། །སློང་གི་ཆ་བྱད་འདི་སྐྱུར་ལ། གོས་ལ་ར་སླག་ཤིག་སྲོ་ཙ་རེ་བ་གཅིག་འཆོངས། ཆུང་མ་ལ་མཛེ་མོ་ལག་སྡུམ་མ་རྣག་ཁྲག་ཙ་རེ་བ་
གཅིག་ལོང་། ཟས་ལ་ར་དང་བ་གླང་འཚོ་བའི་གླ་ཟོ་གསུང་ཡང་བྱེད་དགོས། ཡང་བླ་མས། ཁྱི་ལ་སེང་གེ །འབྲི་ལ་གཡག །རྟ་ལ་བོང་བུ། བུ་
ལ་བུ་མོ། །ཞྭ་ལ་ལྷམ་ལ་སོགས་གསུང་ཡང་། གསུང་ལ་ཚད་མར་འཛིན་དགོས་ཞེས་རྒོད་ཚང་བ་དང་། སློབ་དཔོན་པདྨ་ལ་སོགས་བཀའ་རྒྱུད་གོང་
མ་རྣམས་ཀྱིས་གསུངས་སོ། །ཡང་བླ་མ་ལ་ཡོན་ཏན་ཆེན་པོ་མཐོང་བས་མི་ཆོག །སྐྱོན་མ་མཐོང་བ་གཅིག་དགོས། དག་སྣང་ཆེན་པོ་སྐྱེས་པས་མི་
ཆོག །ལོག་རྟོག་མ་སྐྱེས་པ་གཅིག་དགོས་སོ། །བླ་མའི་སྐྱོན་ཡོན་བསྲེ་མར་བརྗོད་ན་ཡང་དམ་ཚིག་ཉམས་པར་གསུངས། དེ་བས་ན་བླ་མ་ལ་སྐྱོན་
མཐོང་ཞིང་ལོག་རྟོག་སྐྱེས་ན། དཔེར་ན་མིག་ནད་ཅན་གྱིས་སྐྲ་ཤད་མཐོང་བའམ། མཁྲིས་ནད་ཅན་གྱིས་དུང་སེར་པོ་མཐོང་བ་བཞིན་དུ། རང་རྒྱུད་

མ་དག་པ་ཡིན་གྱིས། །བླ་མ་སངས་རྒྱས་དངོས་ཡིན་པས་དེ་ལྟ་བུའི་སྐྱོན་ག་ལ་ཡོད། བདག་གིས་སེམས་རྒྱུད་བདུད་ཀྱི་བྱིན་བརླབ་ནས་རྡོ་རྗེ་དམྱལ་བར་
འགྲོ་འདོད་པའི་རྟགས་སུ། བླ་མ་ལ་སྐྱོན་མཐོང་ཤིང་ལོག་རྟོགས་སྐྱེ་བ་ཡིན་སྙམ་དུ་བསམ་ལ། སྐད་ཅིག་མ་དང་པོ་ལོག་རྟོག་སྐྱེས་ཀྱང་ཕྱི་མ་ནས་
བཟློག་སྟེ། བཤགས་པ་བྱེད་ཅིང་མོས་གུས་བྱེད་པ་གལ་ཆེའོ། །བླ་མ་སངས་རྒྱས་དངོས་སུ་མཐོང་ཞིང་བཀའ་བཞིན་བསྒྲུབ་ཀྱང་། དེ་ཁོ་ན་ཉིད་ལ་
བློ་མི་ཁེལ་ནས། ཚེ་འདི་ཕྱི་བར་གསུམ་གྱི་དོན་ལ་མི་ཆོས་ལྷ་བླས་ཀྱས་བྱ་བ་འདི་ལྟ་བུ་བྱེད་ན་ཁེ་བ་ཨི་ཡིན། འདི་ལྟ་བུ་གཅིག་བྱས་ན་ལེགས་
ཨི་ཡིན། སྙམ་དུ་ཐེ་ཚོམ་དང་བློ་མང་མི་བྱེད། ཐབས་གཞན་གང་ཡང་མི་བཙལ། བླ་མ་གཅིག་པུ་ལ་བློ་རྩེ་གཅིག་ཏུ་བཀལ་ཞིང་། ཚད་
དང་ལྡན་པའི་མོས་གུས་གནད་དུ་བསྣུན་ནས། བཀའ་བཞིན་བསྒྲུབ། གསུང་ལ་ཚད་མར་འཛིན། རབ་བསྒྲུབ་པ། འབྲིང་ལུས་ངག་ཐ་མ་ཟང་

༄༅། །ཟིང་སྟེ། ཞབས་ཏོག་རྣམ་པ་གསུམ་གྱི་སྒོ་ནས། མཉེས་པ་ཕུན་སུམ་ཚོགས་པ་གཅིག་བསྒྲུབ་དགོས། དེ་ཡང་རང་གིས་
བསོད་ནམས་ཐོབ་པའི་ཕྱིར། བླ་མའི་ཞབས་ཏོག་བྱེད་པ་མ་ཡིན། གཞན་ལ་སེམས་བསྐྱེད་དང་། བླ་མ་ལ་ཕན་སེམས་ཁོ་ནའི་སྒོ་ནས་བྱེད་པ་ཡིན། 
དེ་ཡང་བླ་མས་ཐུགས་ལ་བཏག་དུས་དང་། བདེ་བདེ། ལེགས་ལེགས་པའི་དུས་ལ་ཞབས་ཏོག་ནུས་པས་མི་ཆོག །བླ་མའི་ཞབས་ཏོག་གི་ཕྱོགས་སུ་
སྐྱེན་ཐུབ་པ་གཅིག་དགོས། སྐྱེན་མ་ཐུབ་ན་བླ་མའི་བཀའ་བཀྱོན་ཐུ་མོ་གཅིག་བྱུང་ཙ། མོས་གུས་འགྱུར་ནས་ལོག་རྟོག་སྐྱེ། དེ་བཞིན་དུ་བླ་མས་
ཐུགས་ལ་མ་བཏགས་པའི་བྱ་བ་གང་བྱུང་ཡང་། མོས་གུས་འགྱུར་ནས་ལོག་རྟོགས་སྐྱེ་སྟེ། བླ་མ་དང་སྙིང་རིང་རྒྱངས་ཤིག་འགྲོ། བླ་མའི་ཞབས་ཏོག་
ཀྱི་ཕྱོགས་སུ་སྡུག་ཐུ་མོ་གཅིག་ལྟག་ན་ཕོག་ཙ། འདི་ལྟ་བུ་བྱེད་དགོངས་རེད་སྙམ་དུ་འགྱོད་པ་སྐྱེ། དེ་ལྟ་བུའི་མོས་གུས་ནི་ཚད་ལྡན་གྱིས་མོས་

གུས་མིན་ཏེ། ངེས་ཤེས་མེད་པའི་དད་པ་དེ། །གྲོ་མཁན་གཅིག་གིས་འཇོམ་པར་འགྱུར། །ཅེས་གསུངས། དེ་བས་ན་བླ་མའི་ཞབས་ཏོག་གི་ཕྱོགས་
སུ་ཡུན་བསྐྱལ་ལོ། །སྡུལ་ཁྱག །རྐྱེན་ཐུབ་པ་གལ་ཆེའོ། །ཡང་བདེ་བ་ལེགས་པ་ཐམས་ཅད་བླ་མའི་དྲིན་དུ་ཤེས་པས་མི་ཆོག །སྡུག་བསྔལ་མི་
ལེགས་པ་ཐམས་ཅད་ཀྱང་བླ་མའི་དྲིན་དུ་ཤེས་དགོས། དེ་མ་ཤེས་ན་སྡུག་བསྔལ་དང་མི་ལེགས་པ་ཐམས་ཅད་བྱུང་བའི་ཚེ་ངས་འདི་ལྟ་བུའི་མོས་གུས་
དང་ཞབས་ཏོག་བྱས་ཙ། འདི་ལྟ་བུའི་སྡུག་བསྔལ་དང་མི་ལེགས་པ་སྣ་ཚོགས་བྱུང་། བླ་མ་ལ་ཡང་བྱིན་རླབས་དང་ཐུགས་རྗེ་མི་སྣང་། བླ་མའི་
མོས་གུས་དང་ཞབས་ཏོག་བྱས་པ་ལ་ཡང་ཡོན་ཏན་མི་སྣང་སྙམ་དུ་མོས་གུས་འགྱུར་ནས་ལོག་རྟོག་སྐྱེའོ། །དེ་བས་ན་བླ་མའི་མོས་གུས་དང་ཞབས་ཏོག་
ལེགས་པོ་བྱས་བཞིན་དུ། སྡུག་བསྔལ་དང་མི་ལེགས་པ་སྣ་ཚོགས་བྱུང་ན། ཚེ་ཕྱི་མ་བསྐལ་པ་མང་པོར་དམྱལ་བར་འགྲོ་བའི་ལས་ཀྱང་བླ་མའི་

༄༅། །ཐུགས་རྗེ། ད་ལྟ་སྡུག་བསྔལ་ཕྲ་མོ་འདི་ཙམ་གྱི་གོ་ཆོད་ནས་དག་པ་ཡིན་པས། བླ་མ་བཀའ་དྲིན་ཆེའོ། །སྙམ་དུ་ལྷག་པར་
ཡང་མོས་གུས་ཀྱིས་ངེས་ཤེས་བསྐྱེད་པ་གལ་ཆེའོ། །དེ་ལྟར་མོས་གུས་ཆེན་པོ་འགྱུར་བ་མེད་པ་གཅིག་གིས་བླ་མ་སྐུ་ལྔ་ལྷུན་གྲུབ་ཀྱི་སངས་རྒྱས་དངོས་
སུ་མཐོང་བ་གཅིག་དགོས། དེ་ལྟར་མ་མཐོང་ནས། བླ་མ་ཉན་ཐོས་དང་། རང་རྒྱལ་དང་། ས་རིམས་པ་བཅུ་ལ་གནས་པའི་བྱང་ཆུབ་སེམས་དཔའ་
རྣམས་སུ་མཐོང་ཡང་རྟོག་པ་ཤར་བའི་མོས་གུས་སུ་མི་བཞེད་སྟེ། ས་བཅུའི་བྱང་སེམས་ལ་ཤེས་སྒྲིབ་ཀྱིས་འཁྲུལ་པ་ཡོད་པས། །འཁྲུལ་པའི་མོས་
གུས་ལ་མ་འཁྲུལ་པའི་རྟོགས་པ་མི་སྐྱེ། བླ་མ་མི་ཚུགས་སུ་མཐོང་ན། །དངོས་གྲུབ་ཁྱི་ཚུགས་སུ་འབྱུང་། །ཅེས་གསུང་། དེ་བས་ན་བླ་མ་སྐུ་ལྔ་
ལྷུན་གྲུབ་ཀྱིས་སངས་རྒྱས་དངོས་སུ་མཐོང་བར་བྱེད་ཅིང་འདི་ལྟ་བུའི་འདུ་ཤེས་བསྐྱེད་དོ། །ཕྱོགས་བཅུ་དུས་གསུམ་ན་ཉན་ཐོས། རང་རྒྱལ། བྱང་

སེམས་ལ་སོགས་འཕགས་པའི་དགེ་འདུན་བསྟན་འཛིན་གྱི་སྐྱེས་བུ་རྣམས་དང་། སངས་རྒྱས་ཆོས་སྐུ་དང་། ལོངས་སྐུ་དང་། སྤྲུལ་སྐུ་དང་། 
ཞི་བ་དང་། ཁྲོ་བོ་དང་། དཀྱིལ་འཁོར་འཁོར་ལོ་དང་། དཔའ་བོ་གཅིག་པ་དང་། བེམས་པོ་ལ་སྐུ་གཟུགས་རིས་སུ་བྲིས་པ་དང་། འབུར་དུ་
བཏོད་པ་དང་། ལུགས་སུ་བླུག་པ་དང་། དགོན་ནས་བྱིང་ཆེན་དང་། རི་བྱིང་ཆེན་དང་། གཞན་ཡང་བྱིང་ཆེན་ལ་སོགས་ཇི་སྙེད་ཡོད་པ་དེ་དག་ཐམས་
ཅད་ངའི་བླ་མའི་སྐུའི་བཀོད་པ་ཡིན་ནོ། །ཕྱོགས་བཅུ་དུས་གསུམ་ན་སྒོ་མོ་བརྒྱད་ཁྲི་བཞི་སྟོང་ལ་སོགས་དམ་པའི་ཆོས་ཅི་སྙེད་ཡོད་པ་དང་། བེམས་པོ་
ལ་ཡི་གེའི་གཟུགས་དང་། ལྷ་ཆའི་སྒྲ་དང་། བྱི་འབྱུང་བའི་སྒྲ་དང་། ནགས་རིག་ཅན་གྱིས་སྒྲ་ལ་སོགས་པ་ཅི་སྙེད་ཡོད་པ་དེ་དག་ཐམས་ཅད་
ངའི་བླ་མའི་གསུང་གིས་བཀོད་པ་ཡིན་ནོ། །ཕྱོགས་བཅུ་དུས་གསུམ་ན་ཇི་ལྟར་མཁྱེན་པ་དང་། ཇི་སྙེད་མཁྱེན་པ་དང་། དབྱེར་མེད་མཁྱེན་པ་དང་། 

༄༅། །ཆོས་ཀྱི་དབྱིངས་ཀྱི་ཡེ་ཤེས་ལ་སོགས་ཡེ་ཤེས་ལྔ་དང་། རང་བྱུང་གིས་ཡེ་ཤེས་རྒྱ་ཆད་ཕྱོགས་ལྷུང་ཐམས་ཅད་དང་བྲལ་བར་གནས་
པ་ཡང་ངའི་བླ་མའི་ཐུགས་ཀྱི་བཀོད་པ་ཡིན་ཏེ། དེ་ལྟར་སྐུ་གསུང་ཐུགས་ཀྱིས། ཕྱོགས་བཅུ་དུས་གསུམ་ན་ཕྲིན་ལས་རྣམ་པ་བཞིའི་སྒོ་ནས་གདུལ་བྱ་
སེམས་ཅན་གྱི་དོན་མཛད་པ་ཇི་སྙེད་ཡོད་པ་དེ་དག་ཐམས་ཅད་ངའི་བླ་མའི་ཕྲིན་ལས་ཀྱི་བཀོད་པ་ཡིན་ནོ། །དེ་ལྟར་སྐུ་གསུང་ཐུགས་ཀྱི་ཡོན་ཏན་དང་། 
འཁོར་འདས་གཉིས་ན་བདེ་ལེགས་ཡོན་ཏན་ཇི་སྙེད་ཡོད་པ་དེ་དག་ཐམས་ཅད་ངའི་བླ་མའི་ཡོན་ཏན་གྱི་བཀོད་པ་ཡིན་ནོ། །ཕྱི་ནང་གསང་བའི་དཀོན་མཆོག་
མ་ལུས་པ་ཐམས་ཅད་ངའི་བླ་མ་གཅིག་པོ་ལ་འདུས་ཤིང་། ངའི་བླ་མ་འདི་ནི་ཉེས་པའི་སྐྱོན་ཐམས་ཅད་དང་བྲལ་བ། ཡོན་ཏན་ཐམས་ཅད་ཀྱིས་བརྒྱན་
པ༑ འཆིང་བ་ཐམས་ཅད་ལས་གྲོལ་བའི་སྐུ་ལྔ་ལྷུན་གྲུབ་ཀྱི་སངས་རྒྱས་དངོས་ཡིན་སྙམས་དུ། ངེས་པར་ཡིད་ཆེས། ཐག་ཆོད་པར་བྱས་ལ་

དུས་རྒྱུན་དུ་སྙིང་གི་དཀྱིལ་ལམ། སྤྱི་བོའི་གཙུག་ཏུ་བསྒོམ་ལ་མོས་གུས་ཀྱི་གདུང་ཤུགས་ཆེན་པོས་གསོལ་བ་བཏབ་པ་གལ་ཆེའོ། །དེ་ལྟར་
མོས་གུས་ཆེན་པོ་འགྱུར་བ་མེད་པ་གཅིག་གིས་དམ་ཚིག་མི་ཉམས་པར་ཚུལ་བཞིན་དུ་བསྲུང་དགོས། དེ་བསྲུང་ཚུལ་ཡང་སློབ་དཔོན་པདྨས་མཚོ་རྒྱལ་
ལ་གསུང་ལ། དང་པོ་དམ་ཚིག་ཐམས་ཅད་ཀྱི་རྩ་བ་བླ་མ་ལ་བསྲུང་དགོས། དེ་ཡང་སྐུ་གསུང་ཐུགས་ལ་བསྲུང་དགོས་ཏེ། ཅེས་མདོར་བསྟན་
རྒྱས་པར་བཤད་པ་ལས། དང་པོ་སྐུའི་དམ་ཚིག་རྩ་བ་ནི། བླ་མའི་སྐུ་ལ་བརྡེག་པ་དང་། ཁས་བསྡིག་པ་དང་། བླ་མའི་དཀོར་ལ་རྐུ་ཕྲོག་དང་། 
གཡོ་སྒྱུས་ལེན་པ་དང་། བླ་མའི་ཕྱག་རྒྱ་མ་ལ་སྤྱོད་པ་དང་། སྐུ་ལ་གནོད་པའི་བྱེ་བྲག་དེ་དག་གིས་རྩ་བའི་དམ་ཚིག་ཉམས་ན་མནར་མེད་པའི་དམྱལ་
བར་འགྲོ་བ་ལ་ཐེ་ཚོམ་མེད་དོ། །ཅེས་སྐུའི་དམ་ཚིག་གིས་རྩ་བ་ཉམས་ནས་བཤགས་པ་མ་བྱས་ན་མནར་མེད་དུ་འགྲོ་གསུང་། དེ་བས་ན་བརྡེག་

༄༅། །པ་དང་བསྒྲུང་བ་ལྟ་སྨོས་ཀྱང་ཅི་དགོས། བླ་མ་མི་མཉེས་པའི་སྐུ་ལ་དྲེགས་པ་དང་། བླ་མའི་གཟིམ་ཁང་ལ་ཡང་བརྡེག་
པར་མི་བྱ། སྐས་སྟེང་ཤོད་དུ་ཡང་བླ་མའི་གོང་དུ་འགྲོ་བ་དང་། བླ་མའི་ཕྱག་རྒྱ་མ་དང་། བཅིབས་པ་དང་། ན་བཟའ་དང་། ཆགས་ལྷམ་དང་། 
བཞུགས་གདན་ལ་སོགས་པ་ཡང་འགོངས་མི་བྱ། རང་ཆེ་བཅོས་ཀྱི་བླ་མའི་དྲུང་དུ་ཁྲི་སྟན་མཐོན་པོ་ལ་སྐྱིལ་དཀྲུང་དང་། རྟ་དང་། གློང་འགོང་
བ་དང་། གདུགས་ལ་སོགས་པ་རྒྱན་སྣ་ཚོགས་བཟུང་བ་དང་། བག་མེད་པའི་སྤྱོད་པ་རྐང་པ་བརྐྱངས་པ་དང་། བུད་མེད་ལ་སྤྱོད་པ་ཐོད་རྒལ་
བ་ཐམས་ཅད་མི་བྱའོ། །དེ་ལྟར་ཡན་ལག་གིས་དམ་ཚིག་མ་ཉམས་པར་བསྲུངས་ན། མྱུར་དུ་བྱང་ཆུབ་ཐོབ་པར་འགྱུར་རོ། །ཡན་ལག་གི་
དམ་ཚིག་ཕྲ་མོ་རེ་ཉམས་ནས་མ་བཤགས་ན་ཡང་སངས་རྒྱས་ཐོབ་པའི་གེགས་བྱེད་ཅིང་། མང་པོ་བརྩེགས་པས་སྦོམ་པོར་གྱུར་ནས་ངན་སོང་དུ་

འགྲོའོ། །ཅེས་གསུངས། གཉིས་པ་གསུང་གི་དམ་ཚིག་ལ་ཡང་རྩ་བ་དང་ཡན་ལག་གཉིས་ལས། དང་པོ་ནི། བསླུ་བྱེད་ཀྱི་རྫུན་དང་། 
དབྱེན་དང་། བསྐུར་པ་བཏབ་པ་དང་། ཚིག་རྩུབ་བརྗོད་པ་དང་། བླ་མའི་གསུང་ངེས་པར་བཅག་པ་ནི་དམྱལ་བ་ངུ་འབོད་དུ་འགྲོ་ལ་ཐེ་ཚོམ་མེད་དོ། །
ཅེས་གསུང་། བསྲུང་འཚམས་ན། དེ་བས་བཀའ་བཞིན་བསྒྲུབ། གསུང་ལ་ཚད་མར་འཛིན། ཅེས་པ་དང་། གཉིས་པ་ཡན་ལག་གི་དམ་ཚིག་
བསྲུང་བའི་ཕན་ཡོན་དང་བཅས་པ་ནི། ཆོས་ལ་འཕྲི་བསྣན་མི་བྱ། བཀའ་རྒྱ་མ་གྲོལ་བར་དུ་གསང་། བླ་མ་མི་མཉེས་པའི་ཀུ་རེ་དང་། ཀྱལ་ཁ་
དང་༑ བྲོ་བརྡུང་དང་། བཞད་གད་དྲག་པོ་ཡང་མི་བྱའོ། །སྣབ་ངར་ལུད་ལ་སོགས་བྱུང་ཡང་ཁ་ལག་པས་བཀབ། བླ་མའི་དྲུང་དུ་འཐབ་རྩོད་དང་། 
ང་རྒྱལ་དྲག་ཤུལ་ཀྱི་གཏམས་དང་། གསང་སྒྲོགས་བག་མེད་པའི་བྱ་བ་ཐམས་ཅད་མི་བྱའོ། །དེ་ལྟར་ཡན་ལག་གི་དམ་ཚིག་མ་ཉམས་པར་བསྲུང་

༄༅། །ན་མྱུར་དུ་སངས་རྒྱས་ཀྱི་གསུང་ཐོབ་པར་འགྱུར་རོ། །གསུམ་པ་ཐུགས་ཀྱི་དམ་ཚིག་ལ་ཡང་རྩ་བ་དང་ཡན་
ལག་གཉིས་ལ། དང་པོ་ནི། བླ་མ་ལ་ལོག་རྟོག་དང་། དཀོར་ལ་བརློམ་སེམས་དང་། སྐུ་ལ་གནོད་སེམས་དང་། གསུང་ལ་ཐེ་ཚོམ་དང་ཐུགས་
བཀྲུག་པ་དང་། ཡོན་ཏན་བློར་མི་ཤོང་བ་དང་། མཛད་སྤྱོད་ལ་མ་དད་པ་རྣམས་ནི་གྲང་བའི་དམྱལ་བ་ལ་འགྲོ་བར་ཐེ་ཚོམ་མེད་དོ། །ཅེས་གསུངས། 
གཉིས་པ་ཡན་ལག་གི་དམ་ཚིག་བསྲུང་བའི་ཕན་ཡོན་དང་བཅས་པ་ནི། དེ་བས་ན་བླ་མ་ལ་གུས་པ་དང་། འདུན་པ་དང་། མོས་པ་དང་། ཞེས་
དང་༑ ཡིད་ཆེས་པ་དང་བཅས་པས་བླ་མ་སངས་རྒྱས་བས་ཀྱང་ལྷག་པར་བསམ་མོ། །དེ་ལྟར་ཡན་ལག་གི་དམ་ཚིག་མ་ཉམས་པར་བསྲུང་ན་
མྱུར་དུ་སངས་རྒྱས་ཀྱི་ཐུགས་དགོངས་ཐོབ་པར་འགྱུར་རོ། །ཅེས་གསུངས། དེ་ལྟར་སྐུ་གསང་ཐུགས་ཀྱི་དམ་ཚིག་རྩ་བ་ཉམས་ན་བཅོས་ཐབས་བསྟན་

པ་ནི། དེ་ལྟར་ཆོས་ཀྱི་སྲོག་དམ་ཚིག་ཡིན་པས་རྩ་བ་ཉམས་ན། རབ་རང་གིས་སྲོག་གིས་བསྐང། འབྲིང་རང་གི་འཁོར་གསུམ་ཡོངས་སུ་དག་པ་
གཅིག་འབུལ་བ་བསྐང་། ཐ་མ་བླ་མ་ཤིན་དུ་ཡང་མཉེས་པ་གཅིག་བྱས་ལ་བསྐང་། ཅེས་གསུངས། གཉིས་པ་ཡན་ལག་གི་དམ་ཚིག་ཉམས་ན་
བཅོས་ཐབས་བསྟན་པ་ནི། དྲན་པས་ནམ་ཟིན་པའི་དུས་སུ་བླ་མ་ལ་ཡོན་ཕུལ་ལ་བཤགས་པ་བྱའོ། །ཅེས་གསུངས། གསུམ་པ་བསྲུང་འཚམས་
ནི༑ བླ་མ་མཉེས་ན་གང་ལྟར་བྱས་ཀྱང་དམ་ཚིག་དང་མི་འགལ་ལོ། །དེ་བས་ན་བླ་མ་མཉེས་པ་གལ་ཆེའོ། །ཅེས་གསུངས། ཡང་རྫོགས་པ་
 ཆེན་པོའི་མན་ངག་གིས་སྣོད་དུ་རུང་བ་ལ། སྦྱངས་པ་དགུ་དང་ཕོད་པ་བཅུ་གསུམ་བྱེད་ནུས་པ་གཅིག་དགོས་པར་གསུངས་ཏེ། བཻ་རོ་ཙཱ་ནས། གཡུ་
སྒྲ་སྙིང་པོ་ལ་གདམས་པ། ཕྱི་རབ་ཀྱི་རྣལ་འབྱོར་པ་རྒྱུ་དྲུག་འཁོར་བའི་གནས་ལས་ཐར་བར་འདོད་པས་སྦྱངས་པ་དགུ་པོ་འདི་གྱིས་ཤིག །སྐུའི་

༄༅། །སྦྱངས་པ་གསུམ་ནི། བླ་མའི་ཞིང་ཡུལ་བཞུགས་གནས་ལ། །སོ་ནམ་ལས་ཁུར་ལུས་སེམས་ཁོལ་དུ་གྱིས། །ངེས་བསྐལ་པ་
བསགས་པའི་སྒྲིབ་པ་བྱང་། བླ་མའི་སྐུ་དགྲར་ལངས་པ་ལ། །ལུས་དང་སྲོག་ལ་མི་འཕོངས་པར། །དགྲ་བཅོམ་དམག་དང་བསད་བཅད་གྱིས། །དེས་
བསྐལ་པར་བསགས་པའི་སྒྲིབ་པ་བྱང་། །བླ་མའི་ཞབས་ཏོག་ཏུ་གྱུར་ན། །རང་གིས་ཤ་རུས་པགས་པས་མཉེས་པར་བྱ། །དེས་བསྐལ་པར་བསགས་
པའི་སྒྲིབ་པ་བྱང་། །གསུང་གི་སྦྱང་བ་གསུམ་ནི། བླ་མའི་སྐུ་དགྲར་གྱུར་པ་ལ། །སྲོག་དང་སེར་བ་ལ་སོགས་པ། །དྲག་སྔགས་བཟླས་བརྗོད་སྣ་ཚོགས་
བྱ༑ །དེས་བསྐལ་པར་བསགས་པའི་སྒྲིབ་པ་བྱང་། །བླ་མའི་སྐུ་དགྲར་གྱུར་པ་ལ། །རྫུན་དང་རླང་ཚིག་ཤེང་བཅས་སྨྲ། །དྲག་པོའི་ཤག་ཅན་སྣ་ཚོགས་
གདབ༑ །དེས་བསྐལ་པར་བསགས་པའི་སྒྲིབ་པ་བྱང་། །རུས་ཀྱི་སྐྱོན་རྣམས་མི་བརྗོད་དོར། །ཡོན་ཏན་སྣ་ཚོགས་བརྗོད་པར་བྱ། །དེས་བསྐལ་པར་

བསགས་པའི་སྒྲིབ་པ་བྱང་། ཐུགས་ཀྱི་སྦྱང་པ་གསུམ་ནི། རྟག་ཏུ་འགྲོ་དང་ཆག་དང་ཉལ་ཡང་རང་། །བླ་མ་སྤྱི་བོའི་གཙུག་ཏུ་ཁུར། །དེས་
བསྐལ་པར་བསགས་པའི་སྒྲིབ་པ་བྱང་། རྟག་ཏུ་རྟོགས་ཚོགས་ཡི་དམ་ལྷ་བསྒོམ་ཀྱང་། བླ་མ་སྤྱི་བོའི་གཙུག་ཏུ་བསྒོམས། །དེས་བསྐལ་པར་
བསགས་པའི་སྒྲིབ་པ་བྱང་། རྟག་ཏུ་མི་བརྗེད་གདུང་སེམས་ཀྱིས། །བླ་མ་ཁོང་གི་སྙིང་བཞིན་ཁུར། །བླ་མའི་དོན་དུ་གྱུར་པ་ན། །བུ་དང་ཆུང་མ་
ནོར་དང་འཁོར། །རྒྱལ་སྲིད་དང་ན་ནོར་གྱི་དབྱིག །རབ་ཏུ་གཅེས་ན་ཡིད་འཐད་འབུལ། །བླ་མའི་ཐུགས་ལ་གང་འཐད་འབུལ། །དེས་བསྐལ་
པར་བསགས་པའི་སྒྲིབ་པ་བྱང་། ཅེས་གསུངས། ཕོད་པ་བཅུ་གསུམ་ནི། འཇིག་རྟེན་གྱི་བྱ་བ་བཏང་ནས། ཕྱིར་བྱང་ཆུབ་བསྒྲུབ་པ་དང་། 
ཁྱད་པར་དུ་བླ་མའི་ཞབས་ཏོག་བྱེད་པའི་བྱེ་བྲག་རྣམས་ཡིན། ཡང་བླ་མ་ཉིན་ལམ་གཅིག་ཚུན་ཆད་བཞུགས་ན། བླ་མའི་བཀའ་བྱུང་ན་མིན་པ། 

༄༅། །རང་གི་གཞན་ལ་ཆོས་སྟོན་ན་དམ་ཚིག་ཉམས། གཞན་ལ་རང་གིས་ཆོས་ཞུས་ན་ཡང་དམ་ཚིག་ཉམས་པར་གསུངས། ཡང་ཕ་དམ་
པས༑ བླ་མ་ལ་ཆེད་དུ་འགྲན་ན། དམ་ཚིག་ཉམས་པའི་རྒྱུ་གཅིག་ཡིན། བླ་མ་སྦྲེས་ གསང་ཞེས་པའི་དོན། མཆན། ནས་རང་ཆེ་འབྱིན་ན་དམ་ཚིག་ཉམས་པའི་རྒྱུ་གཅིག་ཡིན། 
ཅེས་གསུང་། ཡང་ཇོ་བོ་རྗེས། བླ་མ་ཐོ་སྐོར་དུ་བཞུགས་པ་ལ། ཚོགས་གསོགས་གཞན་དུ་བསྐྱལ་ན་དམ་ཚིག་ཉམས། 
ནོར་བཟང་བ་རང་གིས་བཞག་ནས་ངན་པ་བླ་མ་ལ་ཕུལ་ན་དམ་ཚིག་ཉམས། ཅེས་གསུངས། ཡང་སློབ་དཔོན་པདྨས། གདམས་ངག་ཐོབ་ནས་བླ་
མ་གསང་། །རང་གིས་ཆེ་བརྗོད་སྣ་ཚོགས་ཀྱིས། །དྲིན་ལེན་མི་འདོད་གཞན་ཁོང་འབྱིན། །དེ་ནི་དམ་ཉམས་ཆེན་པོའོ། ཅེས་པ་དང་། རབ་ཏུ་
མི་གནས་པའི་རྒྱུད་ལས། ཕྱི་རབ་དུས་ཀྱི་ཐ་མ་ལ། །ཆགས་སེམས་འབྱུང་བའི་སློབ་མ་ནི། །གུས་པས་མི་ཞུ་གཡོ་སྒྱུས་འདེད། །ཐོས་པ་ཁེ་བ་

རང་ཆེ་འབྱིན། །དེ་ལ་བསྟན་ན་དམ་ཚིག་ཉམས། །ཅེས་གསུང་པས། དེ་འདྲ་བྱེད་པའི་སློབ་མ་དེ་ནི། དམ་ཉམས་ཀྱི་ནང་ནས་ཡང་ཆེ་ཤོས་
ཡིན་པས། དེ་ལ་བསྟན་ན་བླ་མ་རང་ཡང་དམ་ཉམ་དུ་འགྲོ་བར་གསུང་པས། དང་པོ་ཆོས་མ་བཤད་པ་ནས་སློབ་མའི་རྒྱུད་ལེགས་པར་བརྟག་ནས་
གདམས་ངག་བསྟན་པའི་ཚོད་ཟིན་པར་བྱེད་པ་གལ་ཆེའོ། །དེ་ལྟར་སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཕྲ་རག་རྣམས། སྲོག་དང་
བསྡོས་ལ་མ་ཉམས་པར་བསྲུང་བ་གལ་ཆེའོ། །དེ་ཡང་དང་པོ་རང་ལ་རྟོག་པ་མ་སྐྱེས་བར་དུ་བསྲུང་། སྐྱེས་ཙ་ན་མི་བསྲུང་ནས་ཀློད་པས་ཆོག་པ་མ་
ཡིན་ནོ། །མཐར་ཐུགས་སངས་རྒྱས་མ་ཐོབ་ཀྱི་བར་དུ་ཚུལ་བཞིན་དུ་བསྲུངས་དགོས་སོ། །དེ་ལྟར་མ་བསྲུང་ན་རྟོགས་པ་ཤར་བ་ལ་བརྟན་པ་ཐོབ་
ནས་རོ་སྙོམས་ཀྱི་སྤྱོད་པ་ལ་འཇུག །རྟོགས་པའི་ང་རྒྱལ་གྱི་བླ་མ་མངོན་དུ་བྱོན་ཀྱང་ཕྱག་མི་བྱེད་ན། དམ་ཚིག་ཉམས་ནས་མནར་མེད་པའི་དམྱལ་

༄༅། །བར་འགྲོ་བར་གསུང་སྟེ། ཨིནྟྲ་བྷོ་དྷིའི། ལྷན་ཅིག་སྐྱེས་གྲུབ་ལས། སློབ་མ་གང་ཞིག་གྲུབ་བརྙེས་ནས། །ཁེངས་
པས་བླ་མར་ཕྱག་མི་བྱེད། །བླ་མའི་བཀའ་ལས་འདས་པ་ཡིས། །སྐད་ཅིག་གིས་ནི་མནར་མེད་འཇུག །ཅེས་གསུང་པས། དེ་ལྟར་གྲུབ་པ་
ཐོབ་ནས་དམ་ཚིག་ཉམས་ན་ཡང་མནར་མེད་དུ་འགྲོ་ན། གཞན་ལྟ་སྨོས་ཅི་དགོས། དེ་བས་ན་རང་ཉམས་རྟོག་ཕུལ་དུ་ཕྱིན་ནས་ཡོན་ཏན་གྱིས་
གདིང་ཆེན་དང་ལྡན་ཡང་མཐར་ཐུགས་སངས་རྒྱས་མ་ཐོབ་ཀྱི་བར་དུ། དམ་ཚིག་མ་ཉམས་པར་ཚུལ་བཞིན་དུ་བསྲུང་བ་གལ་ཆེ་སྟེ། ཀྱེ་རྡོར་ལས། 
དངོས་གྲུབ་ཐོབ་པའི་སློབ་བུ་གང་། །ཡང་དག་ཡེ་ཤེས་སྣང་བ་སོགས། །མནར་མེད་སྤང་བའི་རྒྱུ་ཡིན་ཕྱིར། །གྲུབ་པས་བླ་མ་མངོན་ཕྱག་འཚལ། །
ཅེས་པ་དང་། རྗེ་བིརྺ་པས། འདྲེན་པ་གང་ལའང་མི་ལྟོས་གདིང་དང་ལྡན་གྱུར་ཀྱང་། །བཀའ་དྲིན་ཅན་གྱི་བླ་མ་སྤྱི་བོའི་གཙུག་ཏུ་ཁུར། །ཅེས་

པ་དང། འཕགས་པ་ཀླུ་སྒྲུབ་ཀྱིས། གདིང་ཆེན་དོན་དང་གང་ལྡན་ཡང་། །རྣམ་པར་དཀའ་སྤྱོད་སྤང་མི་བྱ། །བསམ་གཏན་རོ་མཆོག་ཀླང་
ནས་ཀྱང་། །འགྲོ་བའི་བླ་མ་སྤྱི་བོར་ཁུར། །ཅེས་གསུངས་སོ། །གཉིས་པ་དམ་ཚིག་བསྲུང་བའི་ཕན་ཡོན་ནི། སྤྱིར་གནས་སྐབས་དང་མཐར་
ཐུགས་གིས་བདེ་ལེགས་ཡོན་ཏན་ཐམས་ཅད་དམ་ཚིག་མ་ཉམས་པར་ཚུལ་བཞིན་དུ་བསྲུང་ནས། བླ་མ་མཉེས་པར་བྱས་པའི་ཡོན་ཏན་ཡིན་ལ། 
ཁྱད་པར་དུ་གསང་སྔགས་བླ་མེད་ཀྱིས་ལུགས་ལ། ཚེ་གཅིག་ལ་སངས་རྒྱས་པ་དེ། དཔོན་སློབ་ཀྱིས་རྟེན་འབྲེལ་ལེགས་པར་འཛོམ་ན། ཚད་
དང་ལྡན་པའི་མོས་གུས་ཀྱིས་དམ་ཚིག་མ་ཉམས་པར་ཚུལ་བཞིན་དུ་བསྲུང་བའི་ཡོན་ཏན་ཡིན་ནོ། །དེ་བས་ན་ཐེག་པ་འོག་མ་རྣམས་ཀྱིས་བསྐལ་པ་
མང་པོར་ཚོགས་གཉིས་བསགས་པའི་འབྲས་བུ་ནི། དུས་འདིར་བླ་མ་བསྒྲུབ་པས་ཚེ་གཅིག་གམ། སྐད་ཅིག་ལ་འགྲུབ་པ་སྟེ། གང་གིས་དྲིན་གྱི་

༄༅། །བདེ་ཆེན་ཉིད། །སྐད་ཅིག་ཉིད་ལ་འཆར་བ་གང་། །བླ་མ་རིན་ཆེན་ལྟ་བུའི་སྐུ། །རྡོ་རྗེ་ཅན་ཞབས་པད་ལ་འདུད། །ཅེས་པ་

དང་༑ ནམ་མཁའ་ཆེ་ལས། ཚོགས་གཉིས་མྱུར་རྫོགས་སྙིང་པོ་ཡི། །དོན་རྟོག་འདོད་ན་བླ་མ་བསྒོམས། །ཅེས་པ་དང་། ངེས་དོན་འདུས་པ་
ལས༑ དེ་ཕྱིར་ངེས་པའི་ལུང་ལྡན་གྱིས། །འཁྲུལ་པ་ལྡོག་ཐབས་ཤེས་པ་ཡི། །ངེས་དོན་ཚིག་གིས་གདམས་ངག་དེས། །བསྟན་པའི་དོན་རྟོགས་
སྐད་ཅིག་ལ། །སངས་རྒྱས་ཀུན་དང་དགོངས་པ་མཉམ། །ཅེས་གསུངས་སོ། །དེ་བས་ན་ཕྱོགས་བཅུ་དུས་གསུམ་གྱི་ཡི་དམ་ཞི་ཁྲོ་རབ་འབྱམས་
རྒྱལ་བ་སྲས་དང་བཅས་པ་དང་། དམ་པའི་ཆོས་རྣམས་དང་། ཕྱི་ནང་གི་ལྷ་རྟེན་ཐམས་ཅད་ལ། ཡུན་རིང་དུ་བསྒོམ་ཤིང་བསྙེན་བསྒྲུབ་བྱས་པ་
དང་༑ དཔག་ཏུ་མེད་པའི་མཆོད་པ་དུས་རྒྱུན་དུ་ཕུལ་བ་བས། བླ་མ་བསྒོམ་ནས་ལན་གཅིག་གསོལ་བ་བཏབ་པ། བླ་མ་ལ་ལན་གཅིག་མཉེས་

པའི་མཆོད་པ་ཕུལ་བའི་ཡོན་ཏན་ཆེ་བར་གསུང་སྟེ། བདུད་རྩི་འབྱུང་བའི་རྒྱུད་ལས། ལྷ་སྐུ་འབུམ་ཕྲག་བསྒོམ་པ་བས། བླ་མའི་སྐུ་གཅིག་
བསྒོམ་ན་མཆོག །ཅེས་པ་དང་། གཅན་འཕྲང་ལས། མཚན་དང་དཔེ་བྱད་ལྡན་པའི་ལྷ། །འབུམ་ཕྲག་བསྒོམ་པའི་བསོད་ནམས་ཀྱིས། །
བླ་མ་བསྒོམ་པའི་འབུམ་ཆར་མིན། །ཅེས་པ་དང་། རིགས་ལྔ་པ་ལས། མཆོད་པ་ཐམས་ཅད་ཡོངས་སྤང་སྟེ། །བླ་མའི་མཆོད་པ་ཡང་དག་བརྩམ། །
དེས་མཉེས་པས་ནི་ཀུན་མཁྱེན་གྱིས། །ཡེ་ཤེས་མཆོག་དེ་ཐོབ་པར་འགྱུར། །ཅེས་པ་དང་། མཚན་བརྗོད་ལས། བཀུར་འོས་མཆོད་པར་བྱ་བའི་
མཆོག །ཕྱག་བྱར་འོས་པ་བླ་མའི་རབ། །འཇིག་རྟེན་གསུམ་པོ་གམ་གཅིག་བསྒྲོད། །ཅེས་པ་དང་། མཁའ་འགྲོ་མ་ཟིལ་ནོན་གྱི་རྒྱུད་ལས། 
སངས་རྒྱས་བྱང་སེམས་གང་གའི་ཀློང་གིས་བྱེ་མ་སྙེད་ལ་མཆོད་པ་ཕུལ་པ་བས། བླ་མ་རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་ལ་ཏིལ་མར་ཐིགས་

༄༅། །པ་གཅིག་བྱུག་ན་བསོད་ནམས་ཆེའོ། །སངས་རྒྱས་ཀྱི་སྐུ་བྱེ་བ་བསྒོམ་པ་པས། བླ་མའི་སྐུ་ལན་གཅིག་བསྒོམ་ན་བསོད་ནམས་
ཆེའོ། །སངས་རྒྱས་ཀྱི་གསུང་སྙིང་པོ་འབུམ་ཐེར་བགྲང་བ་བས། བླ་མ་ལ་གསོལ་བ་ལན་གཅིག་བཏབ་པས་བསོད་ནམས་ཆེའོ། །རྗེ་བཻ་རོ་ཙཱ་ནས། 
མི་ཕོད་པ་གསུམ་ནི། མདོ་ཟློ་སྔགས་ཚིག་ཇི་སྙེད་པས། །བླ་མའི་སྐུ་དགྲར་གྱུར་པ་ལ། །ཤེད་བཅས་བརླང་པོའི་ཚིག་གཅིག་དགའ། །བརྒྱ་
ཕྲག་དུ་མའི་ཆར་ཡང་མི་ཕོད་དོ། །སྟོང་གསུམ་འཇིག་རྟེན་ཐ་དག་དུ། །རིན་ཆེན་གསེར་གཡུ་ལ་སོགས་པས། །རྒྱལ་བའི་སྐུ་གཟུགས་སྣ་ཚོགས་
བྱས༑ །དེ་ལ་ཅི་སྙེད་བསྐོར་དང་ཕྱག་འཚལ་བས། །བླ་མ་མཉེས་པས་འགྲོ་དོན་ཐེམ་ཕྲེང་སྐད་ཅིག་དགའ། །བརྒྱ་ཕྲག་དུ་མའི་ཆར་ཡང་མི་ཕོད་
དོ༑ །ཕྱོགས་བཅུའི་འཇིག་རྟེན་ཐ་དག་གིས། །ཉན་ཐོས་རང་རྒྱལ་དགེ་ཚོགས་བཅས། །སངས་རྒྱས་བྱང་སེམས་ཐ་དག་ལ། །ཇི་སྙེད་མཉེས་

པར་བྱས་པ་བས། བླ་མ་དར་ཙམ་མཉེས་པས་དགའ། །བརྒྱ་ཕྲག་དུ་མའི་ཆར་ཡང་མི་ཕོད་དོ། །ཅེས་གསུངས་སོ། །དེའི་དོན་ནི། སྤྱིར་
གསང་སྔགས། ཁྱད་པར་མན་ངག་མོས་གུས་ཀྱིས་ལམ་པ་ཡིན་པས། སྤྱིར་གནས་སྐབས་དང་མཐར་ཐུགས་གི་ཡོན་ཏན་ཐམས་ཅད། བླ་
མ་དགེ་བའི་བཤེས་གཉེན་ལ་བརྟེན་ནས་ཐོབ་དགོས་ལ། ཁྱད་པར་དུ་རྒྱུད་ལུང་མན་ངག་ཐམས་ཅད་ཀྱི་ཁོང་དུ་གབ་པའི་གནས་ལུགས་གསང་བའི་
སྙིང་པོའི་དགོངས་དོན། གཞན་གང་གིས་ཀྱང་རྟོགས་པར་མི་ནུས་ཤིང་། མཚན་ལྡན་གྱི་བླ་མ་དུས་རྒྱུན་དུ་བསྟེན་པའི་བསོད་ནམས་ཁོ་ནས་རྟོགས་
ནུས་པ་སྟེ། ཀྱེ་རྡོར་ལས། གཞན་གྱི་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་སྙེད་དོ། །བླ་མའི་དུས་ཐབས་བརྟེན་པ་དང། །བདག་
གིས་བསོད་ནམས་ལས་ཤེས་བྱ། །ཅེས་པ་དང། ངེས་དོན་འདུས་པའི་མདོ་ལས། སངས་རྒྱས་ཀུན་གྱིས་ཡེ་ཤེས་ནི། །རང་སེམས་ངོ་ 

༄༅། །བོ་རྟོགས་ལས་འདུས། །ཡེ་ནི་རང་བྱུང་ཀུན་གྱི་གཞི། །ཤེས་ནི་ལུང་ལྡན་ངེས་པའི་དོན། །ཟུང་དུ་འཇུག་ཕྱིར་ཡེ་ཤེས་
ཡིན༑ །སྨན་དང་སྨན་པ་འཛོམ་པ་འདྲ། །ཅེས་པ་དང་། དེ་ཕྱེར་ངེས་དོན་ལུང་མེད་ན། །ཐེག་དགུ་ཤེས་ཀྱང་གོ་མི་སྲིད། །ཅེས་པ་དང་། 
གསང་སྒྲོན་ལས། རང་བྱུང་ཡེ་ཤེས་ཆེན་པོ་དེ། །འཆར་བའི་ཐབས་ནི་འདི་ལྟར་ལགས། རང་སེམས་གཉུག་མར་གནས་པས་ན། །བླ་མའི་
མན་ངག་ཐབས་ཀྱི་ནི། གནས་པའི་དོན་ཤེས་ཡེ་ཤེས་པས། །དེ་གང་འདས་པ་གོང་མར་བཅད། །བླ་མ་ཡོད་པ་ཆེན་པོ་ཡིན། །ཅེས་གསུངས་སོ། །
དེ་ཡང་དཔེར་ན། གངས་རི་ལ་ཉི་མ་མ་ཤར་ན། ཆུ་རྒྱུན་མི་འབབ། ཤར་ནས་འབབ་པ་བཞིན་དུ། བླ་མ་བྱིན་རླབས་ཆེ་ན་ཡང་། རང་ལ་
མོས་གུས་ཚད་ལྡན་གཅིག་མ་སྐྱེས་ན། བྱིན་རླབས་མི་འཇུག་པས། རྟོགས་པ་གཤའ་མ་མི་སྐྱེ། རང་ལ་མོས་གུས་ཚད་ལྡན་གཅིག་སྐྱེས་ན། 

བྱིན་རླབས་འཇུག་ནས་རྟོགས་པ་གཤའ་མ་རང་ཤུགས་གིས་སྐྱེ། དེ་བས་ན་མོས་གུས་ཀྱི་ལྡེའུ་མིག་གིས་བྱིན་རླབས་ཀྱི་གསང་སྒོ་ཕྱེ་དགོས་ཏེ། བླ་
མ་སྐུ་བཞིའི་གངས་རི་ལ། །མོས་གུས་ཀྱི་མི་མ་མ་ཤར་ན། །བྱིན་རླབས་ཀྱི་ཆུ་རྒྱུན་མི་འབབ་པས། །གནད་མོས་གུས་འདི་ལ་ནན་ཏན་མཛོད། །
ཅེས་པ་དང་། རྗེ་བཻ་རོ་ཙ་ནས། མོས་གུས་དད་པ་ལྡན་པས་མཁས་པའི་མན་ངག་རྙེད། །མན་ངག་འཕྲུལ་གྱི་མེ་ལོང་ལྟ་བུས་རང་སེམས་སྐྱེ་
མེད་མཐོང་། །རང་སེམས་སྐྱེ་མེད་མཐོང་བས་འཁོར་འདུས་གཉིས་དང་བྲལ། །སྐྱེ་མེད་ཕྱིར་མི་ལྡོག་པའི་སངས་རྒྱས་དེ་ལ་བྱ། །ཅེས་པ་དང་། 
དྲུང་ཆོས་རྡོར་བས། ཉོན་མོངས་སྦུབ་ན་ཆོས་ཉིད་ཟབ་མོའི་གཏེར། །ཕྲ་ཕྱིར་བློའི་ཡུལ་ལས་འདས་པ་ལས། །ཐོས་མང་གོ་བའི་ཁ་ཏས་ཅི་ཞིག་
བྱ༑ །མྱོང་ཞེན་གནས་པའི་ཉམས་ཀྱི་དེ་མི་རྟོགས། །ཚོགས་བསགས་སྨོན་ལམ་དག་པའི་ལག་རྗེས་དང་། །མཚན་ལྡན་བླ་མའི་བྱིན་རླབས་མ་

༄༅། །མ་རྟོགས་པ། །དེ་ལས་ཐབས་གཞན་བཙལ་ན་རྨོངས་པ་ཡིན། །ཅེས་པ་དང་། རྒྱལ་བ་ཡང་དགོན་པས། མ་བཅོས་
སྐྱོན་གསུམ་བྲན་བ་སྙིང་པོའི་དོན། །གཉུག་མ་འགྲོ་འོང་མེད་པ་ཕྱག་རྒྱ་ཆེ། །མོས་གུས་མཆོག་ཏུ་གྱུར་པའི་སྐལ་ལྡན་ལ། །བྱིན་བརླབ་སྟོབས་ཀྱི་
ཆར་གྱིས་བཏག་པ་མིན། །ཅེས་གསུངས་སོ། །དེ་ལྟར་དུས་རྒྱུན་དུ་རྩ་བའི་བླ་མ་བསྒོམ་ནས། གསོལ་བ་བཏབ་ནུས་པའི་སློབ་མ་ལ། གཞན་
ཡང་ཕྱོགས་དུས་རྒྱལ་བ་ཐམས་ཅད་ཀྱིས། །ཐུགས་ཀྱི་དགོངས་ནས་བྱིན་གྱིས་རླབས་པ་ཡིན་ཏེ། དགོངས་པ་ཚིག་གསུམ་པའི་རྒྱུད་ལས། གང་གི་
རྡོ་རྗེ་སློབ་དཔོན་ནི། །བཀུར་སྟི་སྤྱི་བོར་སུས་བསྒོམ་པ། །དེ་ལ་རྒྱལ་བས་བྱིན་གྱིས་རློབ། །རྒྱལ་བའི་དགོངས་པའང་དེས་འཛིན་འགྱུར། །ཅེས་
གསུང་༑ དེ་ཅིའི་ཕྱིར་ན། ཕྱི་ནང་གསང་བའི་དཀོན་མཆོག་ཐམས་ཅད། རྩ་བའི་བླ་མ་གཅིག་པོ་ལ་འདུས་པའི་ཕྱིར་ཏེ། སངས་རྒྱས་ཐམས་

ཅད་འདུས་པའི་སྐུ། །རྡོ་རྗེ་འཛིན་པའི་ངོ་བོར་ཉིད། །དཀོན་མཆོག་གསུམ་གྱི་རྩ་བ་སྟེ། བླ་མ་རྣམས་ལ་ཕྱག་འཚལ་ལོ། །ཅེས་གསུང་། དེ་
ཡང་རང་གིས་རྒྱུད་ལ་མོས་གུས་རབ་གཅིག་སྐྱེས་ན་རྟོགས་པ་རབ་གཅིག་སྐྱེ། མོས་གུས་འབྲིང་གཅིག་སྐྱེ་ན་རྟོགས་པ་འབྲིང་གཅིག་སྐྱེ། མོས་གུས་
ཐ་མ་གཅིག་སྐྱེས་ན་རྟོགས་པ་ཐ་མ་གཅིག་སྐྱེ། རང་གི་རྒྱུད་ལ་མོས་གུས་ཇེ་ཆེར་འཕེལ་བ་བཞིན་དུ། བླ་མའི་བྱིན་བརླབ་ཇེ་ཆེ་འཇུག་སྟེ། ཉམས་རྟོག་
ཇེ་ཆེར་འཕེལ་ནས་ཚེ་གཅིག་ལ་གྲོལ་བ་སྟེ། གསང་བ་གསུམ་གྱིས་མི་ཁྱབ་པའི་རྒྱུད་ལས། བླ་མ་མཉེས་པས་ཚོགས་ལམ་བསྒྲོད་ནས་ནི། བཀའ་
བཞིན་བསྒྲུབ་པས་སྦྱོར་ལམ་བཅད་པར་བྱ། །དག་སྣང་འབྱུང་བས་མཐོང་ལམ་ཆེན་པོར་སླེབ། །དགོངས་པ་རྫོགས་པས་བསྒོམ་ལམ་ཡོན་ཏན་ཅན། །
རྡོ་རྗེ་འཆང་གིས་གདུང་སོབ་ས་བཅུའི་མགོན། །ཅེས་གསུང་། དེ་བས་ན་བསྒོམ་བསྒྲུབ་ལ་འབད་ཀྱང་ཉམས་རྟོག་ལ་བོགས་མ་བྱུང་ན། མོས་གུས་

༄༅། །ཆུང་བའི་སྐྱོན་ཡིན་པས་རིག་པར་བྱེད་ནས། བླ་མ་ལ་ཚད་དང་ལྡན་པའི་མོས་གུས་གནད་དུ་བསྣུན་ཅིང་། ཞབས་ཏོག་རྣམ་པ་
གསུམ་གྱི་སྒོ་ནས་མཉེས་པ་ཕུན་སུམ་ཚོགས་པ་བསྒྲུབ། དུས་རྒྱུན་དུ་སྤྱི་བོར་བསྒོམ་ནས་མོས་གུས་ཀྱི་གདུང་ཤུགས་ཆེན་པོས་གསོལ་བ་བཏབ་པ་གལ་
ཆེའོ༑ །དེ་ལྟར་བྱས་ན་ཉམས་རྟོག་པ་བོགས་འར་མ་འུར་མར་འོང་སྟེ། རྗེ་ཁྲོ་ཕུ་ལོ་ཙས། བསྒོམ་ཀྱང་བློ་བསྐྱེད་མ་བྱུང་ན། །རྒྱུད་པའི་བྱིན་བརླབ་
མ་ཞུགས་རྟགས། །རྟོག་ལྡན་རྗེས་ལ་གསོལ་བ་ཐོབ། །བོག་འདོན་གྱི་རྒྱལ་པོ་མོས་གུས་ཡིན། །ཅེས་གསུང་། དེ་ལྟར་མོས་གུས་ཆེན་པོར་འགྱུར་
བ་མེད་པས། དམ་ཚིག་ཚུལ་བཞིན་དུ་བསྲུང་བས་བླ་མའི་བྱིན་རླབས་ཀྱི། གནས་ལུགས་ཀྱི་དོན་ཕྱིན་ཅི་མ་ལོག་པ་འདི། དབང་པོ་རབ་གཅིག་
ཆར༑ འབྲིང་ཐོད་རྒལ། ཐ་མ་རིམས་ཀྱི་རྟོགས་ཏེ། བསྒྲུབ་པ་ལ་བར་ཆད་མེད་ཅིང་མཐར་ཕྱིན། རྟོགས་པས་རང་རྒྱུད་གྲོལ་ཞིང་། ཐུགས་

རྗེས་གཞན་རྒྱུད་གྲོལ་ནུས། གདུལ་བྱ་དང་ལྡན་མང་པོ་འདུས། འཁོར་རིགས་མི་ཆོལ། རང་གིས་བླ་མ་ལ་ཚད་དང་ལྡན་པའི་མོས་གུས་གནད་དུ་
བསྣུན་ནས་བཀའ་བཞིན་བསྒྲུབ། གསུང་ལ་ཚད་མ་འཛིན། ཞབས་ཏོག་གསུམ་གྱི་སྒོ་ནས་མཉེས་པ་ཕུན་སུམ་ཚོགས་པ་བསྒྲུབ་པའི་རྟེན་འབྲེལ་
གྱིས་སློབ་མས་ཡང་རང་ལ་དེ་ལྟར་བྱེད་ཅིང་། སློབ་མའི་རྒྱུད་སྨིན་གྲོལ་དུ་འགྲོ་ནུས་ཏེ། གནས་སྐབས་ཚེ་འདིར་ཡང་གཞན་དོན་རྒྱ་ཆེན་འབྱུང་། གཞན་
དོན་ལ་བར་ཆད་མེད་ཅིང་མཐར་ཕྱིན། ཚེ་རིང་། ནད་མེད། བསོད་ནམས་ཆེ། ཚེ་དང་བསོད་ནམས་མཐར་ཕྱིན། ལྷ་འདྲེ་མི་གསུམ་གྱི་མཐུན་
སྣང་དུ་འགྲུབ་ཅིང་། གཙུག་གིས་ནོར་བུ་རིན་པོ་ཆེར་ཁུར། ཅི་བསམ་འགྲུབ་ཅིང་། ཅི་བྱེད་ཆོས་དང་མཐུན་པར་ལམ་དུ་འགྲོ། བསྟན་པའི་རྒྱལ་
མཚན་དང་འགྲོ་བའི་མགོན་པོར་གྱུར་ནས་བཀའ་བརྒྱུད་ཀྱིས་རྒྱལ་ཚབ་འཛིན་ནུས། །མཐར་ཐུག་སངས་རྒྱས་པའི་ཚེ། སྐུ་གསུང་ཐུགས་ཡོན་ཏན་

༄༅། །ཕྲིན་ལས་རྒྱ་ཆེན་པོར་འགྱུར་ཏེ། སངས་རྒྱས་རྣམས་ལ་མཉམས་པ་ལྔ། མི་མཉམས་པ་ལྔ་ཡོད་པའི་མི་མཉམ་པ་ལྔ་
ནི༑ སྐུ་ཚེ་རིང་ཐུང་། འོད་ཆེ་ཆུང་། ཞིང་ཁམས་རྒྱ་ཆེ་ཆང་། དག་མ་དག །འཁོར་དག་མ་དག །བསྟན་པ་ཡུན་རིང་ཐུང་། དེ་རྣམས་
འབྱུང་བ་ནི། ད་ལྟ་བླ་མ་བརྟེན་པའི་དུས་སུ་མོས་གུས་ཆེ་ཆུང་དང་། ཚོགས་བསགས་ལུགས་ཀྱིས་ཁྱད་པར་ཡིན་པར་གསུངས། དེ་ལྟར་མོས་
གུས་ཆེན་པོར་འགྱུར་བ་མེད་པས། དམ་ཚིག་ཚུལ་བཞིན་དུ་བསྲུང་ནས། གནས་སྐབས་དང་མཐར་ཐུགས་གིས་ཡོན་ཏན་ཐམས་ཅད་ཚེ་འདི་
ཉིད་ལ་ཐོབ་པ་ནི། ན་རོ་པ་དང་། བཻ་རོ་ཙཱ་ན་ལྟ་བུ་ཡིན་ཏེ། ན་རོ་པས། དང་པོ་ལུས་སྲོག་ལ་མི་ལྟོས་པར་བླ་མ་བཙལ་ནས་རྙེད་པ་དང་། བླ་
མ་སངས་རྒྱས་དངོས་སུ་མཐོང་ནས་སྲོག་དང་བྲལ་བ་ཙམ་གྱིས་དཀའ་བ་ཆེན་པོ་བཅུ་གཉིས་སྤྱད། བྲལ་ལ་ཁད་པ་ཙམ་གྱིས་དཀའ་བ་བརྒྱད་ཅུ་

སྤྱད་ནས། མཐར་ཁྲག་གི་མཎྜལ་ལ་དབང་པོ་ལྔའི་ཚོམ་བུ་བཀོད་ནས་ཕུལ་བས། བླ་མས་སྣོད་ལྡན་གཅིག་བྱུང་གསུངས་ནས། དྲི་མ་དག་
པར་དགོངས་ནས་ཕྱག་རྒྱ་ཆེན་པོའི་མན་ངག་བུམ་པ་གང་བྱོས་ཀྱི་ཚུལ་དུ་གནང་བས། རང་དོན་དུ་འཇའ་ལུས་ཆོས་སྐུ་ཐོབ། གཞན་དུ་ཕྱག་རྒྱ་ཆེན་
པོའི་མན་ངག་རྒྱ་མཚོ་ཆེན་པོ་བསྐྱིལ་བ་དེས་ཕྱོགས་ཀུན་དུ་ཁྱབ་ཅིང་། གདུལ་བྱ་སེམས་ཅན་རྣམས་སྨིན་གྲོལ་གྱི་ལམ་ལ་བཀོད། བཻ་རོ་ཙ་ནས། 
བླ་མ་བཙལ་བ་དང་། བླ་མའི་ཞབས་ཏོག་གིས་ཕྱོགས་སུ་དཀའ་བ་ཆེན་པོ་བཅོ་བརྒྱད་སྤྱད། དུས་ཤི་དུས་ཆད་ལྔ་བཅུ་རྩ་བདུན་ལ་སོགས་བྱས་
བས༑ བླ་མས་སྣོད་དང་ལྡན་པར་དགོངས་ནས། རྫོགས་པ་ཆེན་པོའི་མན་ངག་བུམ་པ་གང་བྱོས་ཀྱིས་ཚུལ་དུ་གནང་བས། རང་དོན་དུ་འཇའ་
ལུས་ཆོས་སྐུ་མངོན་དུ་གྱུར། གཞན་དུ་རྫོགས་པ་ཆེན་པོའི་མན་ངག་གིས་རྒྱ་མཚོ་ཆེན་པོ་བསྐྱིལ་བ་དེས་ཕྱོགས་ཀུན་དུ་ཁྱབ་ཞིང་། གདུལ་བྱ་

༄༅། །སེམས་ཅན་རྣམས་སྨིན་གྲོལ་གྱིས་ས་ལ་བཀོད་པའོ། །གཞན་ཡང་བཀའ་རྒྱུད་གོང་མ་རྣམས་ཀྱི་རང་གཞན་གྱི་དོན་གཉིས་
ཕུན་སུམ་ཚོགས་པ་ཚེ་གཅིག་ལ་འགྲུབ་པ་ཡང་མོས་གུས་ཀྱིས་ཁྱད་ཆོས་ཁོ་ན་ཡིན་པས་རང་རེ་ཀྱང་བཀའ་རྒྱུད་གོང་མའི་རྣམ་ཐར་སྐྱོང་དགོས་པའོ། །
གསུམ་པ་དམ་ཚིག་མ་བསྲུང་བའི་ཉེས་དམིགས་ནི། སྤྱིར་གནས་སྐབས་དང་མཐར་ཐུགས་ཀྱིས་སྡུག་བསྔལ་དུཿཁ། ཉེས་སྐྱོན་ཐམས་ཅད་བླ་མ་
བརྟེན་པའམ། བརྟེན་ཀྱང་དམ་ཚིག་མ་བསྲུང་ན་བླ་མ་མི་མཉེས་པར་བྱས་པའི་ཉེས་སྐྱོན་ཁོ་ན་ཡིན་ལ། ཁྱད་པར་དུ་མནར་མེད་རྡོ་རྗེའི་དམྱལ་བ་
ཞེས་བྱ་བ་དེ། གསང་སྔགས་རྡོ་རྗེ་ཐེག་པའ་དོན་རྟོག་པའི་བླ་མ་ལ་དམ་ཚིག་ཉམས་པའི་རྣམས་སྨིན་ཁོ་ན་ཡིན་ནོ། །དེ་ཡང་དཔེར་ན་སྦྲུལ་སྨྱུག་དོང་
དུ་བཅུག་པ་དེ་ཡང་ན་ཡར་བུད་ཡང་ན་མར་བུད་དགོས། དེ་ལས་བར་ན་འགྲོ་ས་མེད་པ་བཞིན་དུ། གསང་སྔགས་རྡོ་རྗེ་ཐེག་པའི་སྒོར་ཞུགས་པས་

དམ་ཚིག་མ་ཉམ་ཚུལ་བཞིན་དུ་བསྒྲུབ་ན་ཡར་གྱིས་ཟང་ཐལ་ལ་ཚེ་གཅིག་སངས་རྒྱས། དམ་ཚིག་ཉམས་ན་མར་གྱིས་ཟང་ཐལ་ལ་རྡོ་རྗེ་དམྱལ་བར་
འགྲོ༑ དེ་ལས་བར་ན་འགྲོ་ས་མེད་པར་གསུངས་སོ། །དེ་ཡང་དཔེར་ན་མཐོ་ས་ཆུང་ན་གཡང་ས་ཆུང་། བརྡེག་ཚབ་ཆུང་ན་བརྡབ་ཚད་ཆུང་བ་
བཞིན་དུ། ཐེག་པ་འོག་མ་རྣམས་ཀྱི་སྒོར་ཞུགས་པས་དམ་ཚིག་བསླབ་བྱ་མ་ཉམས་པར་བསྲུངས་ཡང་ཚེ་གཅིག་ལ་སངས་རྒྱས་མི་ནུས། ཉམས་
ནས་དམྱལ་བར་སོང་ཡང་ཐར་རྒྱུ་ཡོད་པར་གསུངས་སོ། །མཐོ་ས་ཆེ་ན་གཡང་ས་ཆེ། བརྡེག་ཚབ་ཆེ་ན་བརྡབ་ཚབ་ཆེ་བ་བཞིན་དུ། རྡོ་རྗེ་ཐེག་
པའི་སྒོར་ཞུགས་པ་ནི། ཡང་ན་ཚེ་གཅིག་ལ་སངས་རྒྱས། ཡང་ན་རྡོ་རྗེ་དམྱལ་བར་འགྲོ་ནས་ཐར་དུས་མེད་པར་གསུང་། དེ་ཡང་རྡོ་རྗེ་ཐེག་པའི་
སྒོར་ཞུགས་པ་ཙམ་ཀྱིས་ཚེ་གཅིག་ལ་སངས་རྒྱས་པ་མིན། སོབ་དཔོན་གྱིས་རྟེན་འབྲེལ་ལེགས་པར་འཛོམ་ན། ཚད་དང་ལྡན་པའི་མོས་གུས་

༄༅། །ཀྱིས་དམ་ཚིག་ཚུལ་བཞིན་དུ་བསྲུང་བས་བར་དོ་མེད་པར་ཡར་གྱིས་ཟང་ཐལ་ལ་སངས་རྒྱས་པའོ། །དམ་ཚིག་ཉམས་ན་བར་
དོ་མེད་པར་མར་གྱིས་ཟང་ཐལ་ལ་རྡོ་རྗེ་དམྱལ་བར་འགྲོ་བའོ། །དེ་ལྟར་དམ་ཚིག་ཉམས་པའི་མི་དེ། གནས་སྐབས་ཚེ་འདིར་ཡང་། ཚེ་ཐུང་ནད་
མང་༑ བསོད་ནམས་ཆུང་། ལྷ་འདྲེ་མི་གསུམ་གྱི་ཡིད་དུ་མི་འོང་། ཅི་བསམ་མི་འགྲུབ། ཅི་བྱེད་ཁ་ཕྱིན་ཅི་ལོག་ཏུ་འགྲོ། དགེ་སྦྱོར་མི་སྐྱེ་
ཞིང་མི་དགེ་བ་སྣ་ཚོགས་འབྱུང་། མཐར་ཐུག་འཆི་བའི་ཚེ། སྨྱོ་འབོག་བརྒྱལ་ནད་དང་། མཛེ་དང་། དུག་དང་། མཚོན་ལ་སོགས་པས་
འཆི་ནས་རྡོ་རྗེ་དམྱལ་བར་འགྲོ་བ་སྟེ། བཻ་རོ་ཙཱ་ནས། སློབ་དཔོན་པདྨ་ལ། སློབ་དཔོན་ལ་དམ་ཚིག་ཉམས་ན་ཉེས་པ་ཅི་ཙམ་མཆིས་ཞུས་པས། 
སྲིད་གསུམ་གྱིས་སྡིག་པ་བྱས་པ་ཐམས་ཅད་བས། སློབ་དཔོན་ལ་དམ་ཚིག་ཉམས་ན་སྡིག་ཆེ་སྟེ། མནར་མེད་རྡོ་རྗེ་དམྱལ་བར་འགྲོ་ནས་ཐར་

བར་མི་འགྱུར་རོ། །ཅེས་པ་དང་། ཡང་སློབ་དཔོན་གྱིས་བཀའ་ལ་ནི་ཚིག་གི་གྲྭ་ཡང་མི་བཅག །སློབ་དཔོན་དག་གིས་བཀའ་བཅག་ན་དམྱལ་བར་
འགྲོ༑ །ཅེས་པ་དང་། བླ་མ་ལྔ་བཅུ་པ་ལས། སློབ་དཔོན་ལ་ནི་སྨོད་པ་དེ། །མཛེ་དང་ཡམ་དང་ནད་རྣམས་དང་། །གདོན་དང་རིམ་དང་དུག་
རྣམས་ཀྱི། །རྨོངས་ཆེན་དེ་ནི་ཤི་བར་འགྱུར། །དེ་ལ་སོགས་པའི་མི་དགེ་འབྱུང་། །དེ་བས་ནམ་ཡང་སློབ་དཔོན་གྱིས། །སྙན་བཙོ་ཐུགས་དཀྲུག་
མི་བྱའོ། །གལ་ཏེ་རྨོངས་པས་བྱས་གྱུར་ན། །ངེས་པར་དམྱལ་བར་འགྲོ་བ་ཡིན། །མནར་མེད་ལ་སོགས་འཇིག་རུང་གིས། །དམྱལ་བ་བསྟན་
པ་གང་ཡིན་རྣམས། །དེ་དག་སློབ་དཔོན་སྨད་ལས་བྱུང་། །ཅེས་པ་དང་། དུས་འཁོར་ལས། སྡིག་ཅན་མནར་མེད་འགྲོ་བ་གང་ཡིན། དཔལ་
ལྡན་བླ་མ་སྐྱོ་བ་བསྐྱེད། །ཅེས་པ་དང་། ནམ་མཁའ་ཀློང་ཡང་ལས། སྐུའི་དམ་ཚིག་ཉམས་པ་ནི། །གསུམ་ལྡན་རྡོ་རྗེ་སློབ་དཔོན་ལ། བརྙས་

༄༅། །ཤིང་ངན་སེམས་བསྐྱེད་བྱས་ནས། རྡོ་རྗེ་དམྱལ་བ་ཆེན་པོར་ལྷུང་། །གསུང་གིས་དམ་ཚིག་ཉམས་པ་ནི། །སྣོད་མེད་
ཆོས་འཆད་ལྷ་མི་དགའ། །འབྲས་བུ་མི་ཐོབ་སྨྱོ་འབོག་འབྱུང་། །ཐུགས་ཀྱི་དམ་ཚིག་ཉམས་མྱུར་ན། གསང་མི་ཐུབ་ཅིང་འཛག་པ་ཡི། །ལྐུག་
པའི་དམྱལ་བ་ཆེན་པོར་སྐྱེ། །ཅེས་པ་དང་། རྡོ་རྗེ་གུར་ལས། ཚེ་ལ་དབང་བསྐུར་ཐོབ་པ་ཡི། །སློབ་མས་བླ་མའི་བཀའ་བཅགས་ན། །འཇིག་
རྟེན་འདི་ནས་སྡུག་བསྔལ་ཞིང་། །འཇིག་རྟེན་ཕྱི་མ་དམྱལ་བར་འགྲོ། །གཡོ་དང་རྒྱུ་ཡི་རབ་སྦྱར་གྱིས། །བསྙེན་བཀུར་ལོག་པར་བཙལ་བྱེད་རྣམས། །
གློ་ཁྲག་མཛེ་དང་ནད་ཅན་གྱིས། །ཤི་ནས་དམྱལ་བར་འགྲོ་བའོ། །ཅེས་པ་དང་། ལག་ན་རྡོ་རྗེས་དབང་བསྐུར་བའི་རྒྱུད་ལས། བླ་མ་ལ་དམ་ཚིག་
ཉམས་ན་ཉེས་པ་ཅི་ཙམ་མཆིས་ཞུས་པས། བཀའ་སྩལ་པ། ལག་ན་རྡོ་རྗེ་དེ་སྐད་མ་ཟེར་ཅིག །ལྷ་དང་བཅས་པའི་འཇིག་རྟེན་སྐྲག་པར་འགྱུར། །

ཞེས་དེ་ནི་ངག་ཏུ་བརྗོད་ཀྱང་མི་ཕོད་ལ། གཞན་གྱི་རྣ་བར་ཐོས་ཀྱང་མི་ཕོད་གསུང་པའོ། །དེ་བས་ན་སེམས་ཉིད་ངོ་སྤྲད་པའི་བླ་མ་ལ་དམ་ཚིག་ཉམས་ན་
ཉེས་པ་ཆེ་བ་ལ་སྨོས་ཅི་དགོས། དབང་བསྐུར་བའི་བླ་མ་ལ་དམ་ཚིག་ཉམས་ན་མནར་མེད་དུ་འགྲོ་བ་ནི། སྔོན་ཐར་པ་ནག་པོ་ཞེས་བྱ་བའི་མི་དཔོན་གཅིག་
ཡོད༑ དེ་ལ་དན་ཕག་ཞེས་བྱ་བའི་སློབ་དཔོན་གཅིག་ཡོད་པ་དང་། ཁོངས་གཉིས་ཀྱིས་དྲང་སྲོང་ཐུབ་དཀའ་གཞོན་ནུ་ཞེས་པའི་རྡོ་རྗེ་གཞོན་ནུའི་སྤྲུལ་
པ་གཅིག་ལ་དབང་ཞུས་ནས། བླ་མས་དམ་ཚིག་ལ། ཅི་བཞིན་པ་དེ་རྟོག་གྱུར་ན། དངོས་པོ་གཞི་ལ་གནས་སྤྱད་ཀྱང་། །ནམ་མཁའ་ལ་ནི་བྱ་
ལོང་བཞིན། །དེ་ནི་རྣལ་འབྱོར་དམ་པའི་ལམ། །གསུང་པ་དེ་དཔོན་གྱིས་མ་གོ་ནས། ད་སྲོག་བཅད་པ་ལ་སོགས་དངོས་པོ་བཞི་ལ་སྤྱད་ཀྱང་འགལ་
བ་མེད་དོ་སྙམས་ནས། ཕྱིས་ཤ་བ་བསད་པས། གཡོག་པོས་རང་རེ་དཔོན་གཡོག་གིས་བླ་མ་ལ་ཆོས་ཐོས་པས་ཤ་བ་བསད་མི་ཉན་བྱས་པས། བླ་

༄༅། །མས༑ ཅི་བཞིན་པ་དེ་རྟོག་གྱུར་ནས། །སྲོག་ཆགས་བསད་ཀྱང་མི་འགལ་གསུང་ན་ཟེར། གཡོག་པོས་ཅི་བཞིན་པ་དེ་
རྟོག་ན་མི་འགལ་གསུང་བ་ཡིན། རང་རེ་དཔོན་གཡོག་གིས་མ་རྟོག་པས། ཤ་བ་བསད་ན་དམ་ཚིག་ལ་འགལ་བ་འོང་བྱས་ཀྱང་དཔོན་མ་ཉན། དེ་ནས་
གཡོག་པོས་རང་རེ་དཔོན་གཡོག་བླ་མ་ལ་གཅིག་འགྲོ་བྱས་ནས། དཔོན་ཁྲིད་ནས་བླ་མའི་མདུན་དུ་ཕྱིན་པ་དང་ཇ་གྲལ་དུ་བླ་མ་ལ། བསྲུང་བ་ཅི་བཞིན་
པ་དེ་མ་རྟོག་པར་སྲོག་ཆགས་བསད་ན། དམ་ཚིག་ལ་འགལ་བ་ཨི་འོང་ལགས་ཞུས་པས། བླ་མས་འོང་གསུང་པས། དཔོན་གྱིས་ཁྱོད་དཔོན་སློབ་
གཉིས་ཀ་ང་ལ་རུབ་ཟེར་ནས་ཁྲོས་ནས་སོང་ངོ་། །ཚེ་འཕོས་མ་ཐག་མནར་མེད་པའི་དམྱལ་བར་སྐྱེས་ཏེ། བསྐལ་པ་དགུ་ཁྲི་དགུ་སྟོང་ལ་སུག་བསྔལ་
ཆེན་པོ་ཉམས་སུ་མྱོང་བར་གྱུར་ཏོ། །དེ་ནས་བདག་ལ་ཐར་རྒྱུ་མེད་པའི་སྡུག་བསྔལ་འདི་ལྟ་བུ་མྱོང་བ་ཅི་ཡིན་སྙམ་དུ་བསམ་པ་བཏང་བས། །སྔོན་བླ་མ་

ལ་ལོག་རྟོག་བྱས་པ་དེ་དྲན་ནས་འགྱོད་པ་དྲག་པོ་སྐྱེས་པས། སྡིག་པ་དག་ནས་སྡུག་བསྔལ་དེ་ལ་ཐར་ཡང་། བདུད་རུ་ཏྲ་ནག་པོ་ཞེས་བྱ་བ་སེམས་
ཅན་རྣམས་ཀྱི་སྲོག་ལ་རྔམ་པ་གཅིག་ཏུ་སྐྱེས་པ་དེ། རྡོ་རྗེ་གཞོན་ནུས་བཏུལ་ལོ། །དེ་ཁོས་བླ་མ་ལ་ལོག་རྟོགས་སྐྱེས་པ་དེ་བཟློག་ནས། མོས་
གུས་བྱས་ན་ཡར་སངས་རྒྱས་ཀྱིས་སར་འགྲོ། མོས་གུས་མ་བྱས་ཀྱང་ལོག་རྟོགས་དེ་མ་བྱས་ན་དམྱལ་བར་མི་འགྲོ་ཡང་། ཁོས་ལོག་རྟོག་རང་ཁར་
བཏང་བས་དམྱལ་བར་སོང་བའོ། །དེ་ལྟར་དམ་ཚིག་ཉམས་པའི་མི་དེ་ཁོ་རང་དམྱལ་བར་འགྲོ་བ་ལ་སྨྲོས་ཅི་དགོས། གཞན་ཁོ་དང་འབྲེལ་པ་ཡོད་
ཚད་དང་བཅས་པ་དམྱལ་བར་འགྲོ་བར་གསུངས་ཏེ། དཔེར་ན་སྦལ་དོང་གཅིག་ན་སྦལ་པ་རྨ་ཅན་གཅིག་སོང་ན། སྦལ་པ་ཀུན་རུལ་བར་འགྲོ་བ་
བཞིན་དུ། ཁོ་དང་འབྲེལ་ཚད་དང་བཅས་པ་ཚེ་འདིར་ཡང་ཚེ་ཐུང་། ནད་མང་། བཀྲ་མི་ཤིས་པ་སྣ་ཚོགས་འབྱུང་། །ཕྱི་མ་བིལ་སྦྲེལ་གཡང་ལ་

༄༅། །ལྷུང་བ་བཞིན་དུ་དམྱལ་བར་འགྲོ་བར་གསུངས་པས་ཁོ་དང་སྐད་ཅིག་ཙམ་ཡང་འཕྲད་མི་ཉན། ལུང་པ་གཅིག་གིས་ཆུ་ལ་ཡང་
འཐུང་མི་ཉན། རི་བོ་གཅིག་གི་ཞོལ་ན་ཡང་བསྡད་མི་ཉན་པར་གསུང་སྟེ། ཡེ་ཤེས་སྐུ་མཆོག་ལས། རྣལ་འབྱོར་གང་ཞིག་དམ་ཚིག་ཉམས་པ་ལ། །
སྐད་ཅིག་ཙམ་ཡང་འཕྲད་སྨྲ་མི་བྱ་ཞིང་། །ལུང་པ་གཅིག་གི་ཆུ་ལ་མི་འཐུང་ངོ་། །ཅེས་པ་དང་། རྒྱལ་པོ་སྲོང་བཙན་སྒམ་པོ་དང་། ཀླུ་གྲུབ་གཉིས་
ཀྱི༑ བླ་མ་ལ་དམ་ཚིག་ཉམས་པའི་མི་དང་འགྲོགས་ན། དེའི་དམ་ཚིག་མི་གཙང་བ་དེས། དམ་ཚིག་གཙང་མ་ལ་ཉེས་པ་འགོས་ནས་འོང་བས། དམ་
ཉམས་དང་འགྲོགས་པ་དེ་སྤང་བར་བྱའོ། །དཔེར་ན་གཟའ་ཤིང་གི་ར་བ་ན་དུག་གིས་སྡོང་པོ་གཅིག་སྐྱེས་ན། གཟའ་ཤིང་ཐམས་ཅད་དུག་དུ་བཏང་བས། 
བཟའ་ཤིང་བདག་པོས་དུག་ཤིང་དེ་མཐོང་ན་དེ་རྩ་བ་ནས་བཅད་ནས་གཞན་དུ་བོར་ན། བཟའ་ཤིང་ཐམས་ཅད་དུག་ཏུ་མི་འགྲོ། །དེ་བཞིན་དུ་དམ་ཉམས་

པའི་མི་ལུས་ངག་ཡིད་གསུམ་མི་གཙང་བའི་དམ་ཉམས་དེས་མ་གོས་པར་ཕྱལ་བར་འཇོག་དགོས་པའོ། །དེ་མ་འཇོག་ན་ཀློག་པ་དང་ཁ་འདྲེས་ནས་བསྒྲུབ་
པ་སྟབས་གཅིག་བྱས་ན། ཉམས་གྲིབ་དང་ཉེས་པ་དང་སྣ་འབྲེལ་ནས་ན་ཚ་དང་ཡམ་འགལ་འགོས། ཚེ་ཕྱི་མའི་སྒྲིབ་པར་འགྲོ་བས་དམ་ཉམས་དང་
འགྲོགས་པ་དེ་སྤང་བར་བྱའོ། །དཔེར་ན་འོ་མ་རུལ་པ་ཉུང་གཅིག །མང་པོའི་ནང་དུ་འདྲེས་ཀྱང་། འོ་མ་ཀུན་རུལ་བ་བཞིན་དུ། དམ་ཉམས་དང་
དམ་ཚིག་འདྲེས་ན། ཚེ་འདི་ཉིད་ལ་ནད་མང་། བཀྲ་མི་ཤིས་ཤིང་ཕྱི་མ་ཁོས་ཁྲིད་ནས་བིལ་སྦྲེལ་གཡང་ལ་བསྐྱུར་བ་བཞིན་དུ་ངན་སོང་དུ་འགྲོ་
བས་རང་རེ་ཁོ་དང་འདྲེས་པར་མི་བྱ། །སྙིང་ཉེ་བར་མི་བྱ། ལུང་པ་གཅིག་གི་ཆུ་ལ་ཡང་མི་འཐུངས་སོ། །ཅེས་གསུངས་སོ། །དེ་ལྟར་བླ་མ་
བརྟེན་ནས། དམ་ཚིག་ཉམ་ན་ཐར་པ་མི་ཐོབ་པའི་ཐོག་ན། འབྲེལ་ཚད་དང་བཅས་པ་དམྱལ་བར་འགྲོ། བླ་མ་ལ་མ་བརྟེན་ན་ཡང་ཐར་པ་ཐོབ་པའི་

༄༅། །ཐབས་མེད་དེ། བླ་མ་དེ་བྱ་བྲལ་ག་ག་མོ་བྱ་བ། སྔོན་རྒྱལ་པོ་དྷརྨ་ཕ་ལའི་བུ་མོ་ག་ག་མོ་བྱ་བས། རྒྱལ་བའི་བཀའ་མདོ་
རྒྱུད་རྣམས་ལ་ལྟས་ནས། ཉམས་སུ་བླང་བས་དེ་ཁོ་ན་ཉིད་ཀྱིས་རྟོགས་པ་ཅི་ལྟ་བ་བཞིན་སྐྱེས་ཏེ། དེ་བཞིན་དུ་ཉམས་མྱོང་ཡང་སྐྱོང་ངོ་། །དེ་
ནས་ཡུལ་ཀ་མ་རུའི་དྷ་ཀི་མ་རྣམས་འདུས་ནས་ཚོགས་ཀྱི་ཙཀྲ་བྱེད་པའི་སར་ག་ག་མོ་ཡང་འོང་། དེ་ནས་དྷ་ཀི་རྣམས་ཀྱི་བྱིན་བརླབ་ཀྱིས། ག་ག་མོ་
ལ་བརྡེག་པ་དང་། བཙོག་པ་དང་། བྱ་བ་བྱས་སོ། །སེམས་ཅན་གྱིས་ཀྱང་ཀུན་གྱིས་ཞེ་སྡང་བར་བྱས་སོ། །དེ་ནས་ག་ག་མོ་སྔར་གྱིས་རྟོགས་
པ་དང་བྲལ་ལོ། །དྷཀི་མ་རྣམས་ལ་འདི་སྐད་ཅེས་གསོལ་ཏོ། །བདག་གིས་འོས་སུ་མ་རུང་བ་ཅི་ཞིག་བྱས་པ་བསྟན་དུ་གསོལ། བདག་ལ་ཆད་
པ་བཅད་པ་ཅིའི་ཕྱིར། དྷཀི་མ་རྣམས་ཅིའི་ཕྱིར་ཁྲོ། ཌཀི་མ་རྣམས་ཀྱི་གསོལ་བ། བླ་མ་ལ་ནི་དངོས་གྲུབ་རྙེད། །རིག་མ་ལ་ནི་བདེ་བ་འབྱུང་། །

བླ་མ་མེད་ན་དངོས་གྲུབ་ནི། །ཁྲི་ཕྲག་འབད་ཀྱང་ཐོབ་མི་འགྱུར། །དུག་དང་བཅས་པའི་ཟས་བཞིན་དུ། །མཁའ་འགྲོོ་རྣམས་ཀྱིས་འཚོ་བར་
འགྱུར༑ །འབྱུང་པོ་རྣམས་ཀྱི་བར་ཆད་བྱེད། །ཅེས་པ་དང་། རྫོགས་ཆེན་ནམ་མཁའ་ཆེ་ལས། བླ་མའི་བཀའ་ལ་མ་བརྟེན་དང་། །དེ་ཡི་མན་
ངག་མ་ཐོབ་པས། །འཁོར་བའི་རྒྱ་མཚོ་ཆེན་པོ་ལས། །ཕ་རོལ་སྒྲོལ་བར་ག་ལ་ནུས། །ཅེས་གསུང་པས། དེ་ལྟར་བླ་མ་མ་བརྟེན་ན་ཐར་པ་མི་
ཐོབ་པ་ནི། དྲི་མེད་འགྲེལ་ཆེན་ལས། འཁོར་བར་ལྟུང་བ་རྣམས་ལ་ལམ་སྟོན་པ་པོ་མེད་ན་ལམ་མཐོང་བ་མེད་དོ། །ཅེས་གསུངས། བླ་མ་ལ་
བརྟེན་ཀྱང་རང་མོས་གུས་ཆུང་ན། བླ་མས་གདམས་ངག་ཟབ་མོ་མི་བསྟན། མ་བསྟན་ན་ཐར་པ་མི་ཐོབ་པ་ནི། དེ་ཉིད་ལས། སྟོན་པ་པོ་
དང་འགྲོགས་ནས་མ་བསྟན་ན་ཡང་ལམ་མེད་དོ། །ལམ་ནས་མ་འོང་ན་ཡང་ལམ་མེད་དོ། །ཅེས་གསུང་། རང་ལ་མོས་གུས་ཆེན་པོ་ཡོད་ཀྱང་། 

༄༅། །མཚན་ལྡན་གྱིས་བླ་མ་མ་རྙེད་ན་ཐར་པ་མི་ཐོབ་པ་ནི། དེ་ཉིད་ལས། སྟོན་པ་པོ་དེ་དང་པོ་རྣལ་འབྱོར་དག་པའི་ལམ་ནས་མ་འོང་
ན་ཡང་ལམ་མེད་དོ། །ཅེས་གསུང་། མཚན་ལྡན་གྱིས་བླ་མ་རྙེད་ཀྱང་། དེའི་ཐུགས་དང་འགལ་ཞིང་དམ་ཚིག་ཉམས་ན། བསྐལ་པ་མང་པོར་
ཐོས་བསམ་བསྒོམ་གསུམ་ལ་བློ་སྦྱང་ཀྱང་། བདག་བྱིན་གྱིས་རླབས་ཅིང་རྒྱུད་གྲོལ་བའི་ཐབས། ཕྱོགས་ཏུ་བཙལ་ཡང་རྙེད་པར་མི་འགྱུར་ཏེ། 
འཕགས་པ་ཨརྻ་དྷེ་ཝས། བསྐལ་པ་བྱེ་བ་དུ་མ་རུ། །ཐོས་པའི་ཕ་རོལ་སོན་གྱུར་ཀྱང་། །བླ་མའི་ཐུགས་དང་འགལ་བ་ན། བདག་བྱིན་བརླབ་
པ་རྙེད་མི་འགྱུར། །ཅེས་པ་དང་། ཕ་དམ་པས། དབང་པོ་རབ་འཆི་ཁ་འོད་གསལ་གྱིས་ངང་དུ་སངས་རྒྱས་པ་ལ་འཕོ་བའི་མིང་བཏག་པ་ཡིན་ཏེ། 
འདིར་ཡང་སངས་མི་རྒྱས་པའི་གེགས་གཅིག་ཡོད། གསང་སྔགས་ལ་རྩ་བ་དང་ཡན་ལག་གིས་དམ་ཚིག་ཉམས་པ་དང་། ཁྱད་པར་དུ་གསང་སྔགས་

ཀྱིས་བླ་མ་ལ་དམ་ཚིག་ཉམས་ན་འདིར་ཡང་སངས་མི་རྒྱའོ། །ཅེས་པ་དང་། རྗེ་བཙུན་མི་ལས། གསང་སྔགས་གིས་ལམ་ལ་ཕྱི་མར་མི་སྡོད། 
གལ་ཏེ་སྡོད་ན་དམ་ཚིག་ཉམས་པའི་རྟག་ཡིན་པས། དམྱལ་བར་ཐབས་གཅིག་འགྲོ་བ་དེ་རྒྱུས་དབང་ཆེ་བས་འགྲོ། །ཅེས་པ་དང་། བཻ་རོ་ཙཱ་ནས། 
བླ་མ་མཉེས་པར་མ་བྱས་པར། །མན་ངག་ཉམས་སུ་བླང་བ་ནི། །ཁ་བྲག་ལམ་དུ་ཞུགས་པ་འདྲ། །ཅེས་གསུང་། དེ་ལྟར་རྩ་བའི་བླ་མ་ལ་ཆགས་
ཉམས་ཆེན་པོ་སོང་ན་ཉེས་པ་ཆེ་བ་ལ་སྨོས་ཅི་དགོས། ལོག་རྟོག་ཕྲ་མོ་སྐྱེས་ཀྱང་རྟོགས་པ་ཤར་བའི་གེགས་བྱེད་ནུས་པ་ནི། སྔོན་མཻ་ཏྲི་བས། ཤ་
བ་རི་པ་ལ་ཆོས་ཞུས་པའི་དུས་སུ། ཁོ་རང་སེམས་ཙམ་གྱི་གྲུབ་མཐའ་ལ་ཞེན་ཆེ་བའི་སྐྱོན་གྱིས་སྣང་བ་འདི་ཡང་སེམས་ལས་ལོགས་སུ་མེད། 
ཅེས་པས། ལྟ་བ་ཡང་འདྲ་འདུག །ཕག་དང་ཤ་བ་བསད་པས་སྤྱོད་པ་ཡང་ཙིང་འདུག །ང་བདུད་ཀྱི་བསླུས་པ་མ་ཡིན་ནམ་སྙམ་དུ་བླ་མའི་

༄༅། །ལྟ་སྤྱོད་ལ་ཐེ་ཚོམ་ཟོས་པས། བླ་མས་ཐེ་ཚོམ་ཟ་བའི་ཕྱིར་སྤྲུལ་པ་མཛད་པ་རིག་ནས། དད་པ་སྐྱེས་ནས་ཆོས་ཞུས་པས་
ཕྱིས་ཁོང་ཚུར་བྱོན་ཁ་རི་ཁྲོད་པས། ཁྱོད་ཀྱི་ངའི་ལྟ་སྤྱོད་ལ་ཐེ་ཚོམ་མ་ཟོས་ན། ཚེ་འདི་ཉིད་ནས་ཕྱག་རྒྱ་ཆེན་པོ་མཆོག་གིས་དངོས་གྲུབ་ཐོབ་སྟེ། 
ཐེ་ཚོམ་ཟོས་པས། མཆོག་གི་དངོས་གྲུབ་ནི་མ་ཐོབ་སྟེ། ཐུན་མོང་གིས་དངོས་གྲུབ་ནི་མ་ལུས་ཐོབ་པར་འགྱུར་བསམ་པར་གྱིས་ཤིག །ཤི་ཁར་
ལྷ་མོ་མཁའ་སྤྱོད་མ་གཉིས་ཀྱི་ཞལ་མཐོང་ནས་འོང་། བར་དོར་རྡོ་རྗེ་རྣལ་འབྱོར་མའི་ཞལ་མཐོང་ནས་མཆོག་གི་དངོས་གྲུབ་ཐོབ་པར་འགྱུར་རོ། །ཅེས་
གསུང་༑ ཡང་གཉག་ཛྙཱ་ན་ཀུ་མ་རས། སློབ་དཔོན་བི་མ་ལ་དང་། གཡུ་སྒྲ་སྙིང་པོ་གཉིས་ལ་ཆོས་ཞུས་པས། ཐོས་བསམ་བསྒོམ་གསུམ་
གྱི་ཡོན་ཏན་ཕུན་སུམ་ཚོགས་པ་ཐོབ་པར་གྱུར་ཏོ། །དེ་ལ་ཁོང་རློམ་སེམས་སྐྱེས་ཏེ། བླ་མ་གཉིས་ལ་ཕྱོགས་རེ་ལས་མེད། ང་ལ་བླ་མ་གཉིས་

ཀའི་མན་ངག་ཡོད་པས་ང་བླ་མ་གཉིས་ལས་ངས་ལྷག་སྙམ་པའི་ང་རྒྱལ་གཅིག་སྐྱེས་པ་དེ། བི་མ་ལས་མཁྱེན་ནས། ཉ་རྩད་ཀྱིས་འདུས་མདོ་
ནས་ཆུ་དེ་ལ་འདིའི་གང་ཁྱེར་ལ་ཤོར་གསུང་ནས་བུམ་པ་གཅིག་གཏད་པས། །ཀུ་མ་རས་ཆུ་དེའི་གང་ལེན་ནས་བླ་མའི་ཕྱག་ཏུ་ཕུལ་བས། བླ་མས་
ལག་མཐིལ་ཟེད་གསུང་ནས་ཆུ་ཐིག་གཅིག་བླུག་ནས་དེ་གོའམ་གསུང་པས། མ་གོ་ལགས་ཞུས་པས། སྟོན་པའི་བཀའ་ནི་ནམ་མཁའི་མཐའ་
དང་མཉམ། །རྒྱ་གར་ཡུལ་དུ་ཆུ་བོ་ཆེན་པོ་ཙམ། །མཁས་པ་གཉིས་ནི་བུམ་པ་གང་རེ་ཙམ། །ཀུ་མ་ར་ནི་དེའི་ཐིག་པ་ཙམ། །ཁྱོད་དེ་ལ་
ང་རྒྱལ་མ་བྱེད་ཅིག་ཨཾ། །གསུངས། དེར་ཁོང་གིས་མན་ངག་ལ་རྩལ་མ་ཐོན་ཀྱང་ང་རྒྱལ་སྐྱེས་པའི་ཉེས་པས། ཕྱིས་བཙོན་ལ་ལན་གསུམ་
བཟུང་ནས་སྡུག་བསྔལ་ཆེན་པོ་མྱོང་བར་གསུང་། ཡང་བལ་པོའི་ལྷ་བླ་མས་མན་ངག་ཞུ་ས་ནི། བུདྡྷ་གུསྟ་ཡིན་ལྷ་བླ་མ་ནི། མཁས་བཙུན་

༄༅། །ཆེན་པོར་འདུག་པས་ཉིན་གཅིག་དགེ་འདུན་པ་སྟོང་ཕྲག་མང་པོར་ཆོས་བཤད་ཅིང་ཡོད་པའི་ཚེ། བུདྡྷ་གུསྟ་གཉག་ཐོང་ཁུར་
ཆུང་མས་གླང་ཁྲིད་ནས་རྨོས་བྱེད་པ་ལ་བྱོན་ཀྱང་། ལྷ་བླ་མས་མ་མཐོང་ལོ་བྱས་ནས་ལྡང་བ་མ་བྱས། དེ་ནས་རྩར་ཕྱིན་པ་དང་། བུདྡྷ་གུསྟས། ལྷ་ 
བླ་མ་ལ་ཁྱོད་བླ་མ་ལ་ལྡང་བ་མི་བྱེད་པ་ཅི་ཡིན་བྱས་པས། མ་མཐོང་བ་ཡིན་ལགས་ཞུས་པས། འོ་ན་མ་མཐོང་ན་མ་མཐོང་ཡེ་སྭཱ་ཧྲཱ། གསུང་
མ་ཐག་ལྷ་བླ་མའི་མིག་གཉིས་ལྗུར་ཤིག་བུད་ནས་སོང་བར་བཤད་དོ། །ཡང་ན་རོ་པ་སྤྱོད་པ་ལ་གཤེགས་པའི་ཚེ། བླ་མས་ཉམས་མྱོང་མ་བརྟན་
 པར་ཆོས་བཤད་མ་བྱེད། རྩོད་པ་ཡང་མ་བྱེད་གསུངས་པས་དེ་རྗེད་ནས་ལམ་དུ་ནང་པ་དང་ཕྱི་པ་མུ་སྟེགས་པ་རྩོད་པའི་དུས་བྱས་པས། ན་རོ་པ་
ལ་ཞུས་པས། ཕྱིར་ཉིན་རྩོད་པས། མུ་སྟེགས་པ་དེས་དྲི་བ་ལྟར་བྱས་ནས་ཚིག་གཅིག་ཀྱང་མ་ཐོན་པས་བླ་མ་ལ་གསོལ་བ་བཏབ་པས། ཏེ་ལོ་

མདུན་གྱི་ནམ་མཁར་བྱོན་ནས་ཅི་ཉེས་གསུང་། དེ་སྐད་ཞུས་པས། བླ་མའི་བཀའ་བཅགས་པས་མུ་སྟེག་པ་གར་ཐུབ། སང་རྩོད་ངས་བྱིན་གྱིས་
བརླབ་གསུང། དེ་ནས་ཕྱིར་ཉིན་རྩོད་པས། ན་རོ་པ་རྒྱལ་ནས་སངས་རྒྱས་ཀྱི་བསྟན་པ་བཙུགས་སོ། །ཡང་མར་པ་ལོ་ཙས། ན་རོ་པ་ལ་
གསེར་སྙིམ་པ་གང་ཕུལ་ནས་ཆོས་ཞུས་པའི་ཚེ། བླ་མས་ས་མ་ཡ་ཛཿགསུངས་པས། བདེ་མཆོག་ལྷ་དྲུག་ཅུ་རྩ་བཞིའི་དཀྱིལ་འཁོར་རྩར་བྱོན། 
ནས༑ བླ་མས་ད་ཁྱོད་ཆོས་བླ་མ་ལ་ཞུའམ་ཡི་དམ་ལ་ཞུ་གསུངས་པས། མར་པའི་ཐུགས་ལ་བླ་མ་ད་སྔོན་ཡང་ཐོབ། ད་རུང་ཡང་ཞུ་བས་ཆོག །
ཡི་དམ་ད་རེས་བས་མ་མཇལ་བས། ད་རེས་ཡི་དམ་ལ་ཞུ་ཞུས་པས། འོ་བོད་ཀྱི་བན་ཆུང་རྟེན་འབྲེལ་ལོག །བླ་མ་མེད་པའི་གོང་རོལ་ན། །
སངས་རྒྱས་བྱ་བའི་མིང་ཡང་མེད། །ཡི་དམ་བླ་མའི་སྤྲུལ་པ་ཡིན། ཛཿཧཱུྃ་གསུངས་པས་ཡི་དམ་བླ་མ་ལ་ཐིམ་ནས་ཐལ། དེ་ནས་བླ་མས་ད་

༄༅། །ཁྱོད་ཀྱིས་ཆོས་རྒྱུད་དེ་ཆུ་བོའི་གཞུང་བཞིན་འགྲོ། རིགས་བརྒྱུད་དེ་ནམ་མཁའི་མེ་ཏོག་ལྟར་ཡལ། ཅེས་ལུང་བསྟན་ཏོ། །
དེ་ནས་མར་པ་བོད་དུ་བྱོན་ནས། ལྷོ་བྲག་ན་ཇོ་མོ་དགུ་མཛད་ཀྱང་གདུང་རྒྱུད་འཛིན་པ་མེད། དར་མ་མདོ་སྡེ་ཡོད་པ་ནི་ཚེ་ཐུང་། དེར་ཁོང་བསྙུང་
ནས་ཐུགས་མ་བདེ་བས་གཏོར་མ་བྱས་ནས་རྨི་ལམ་བཞག །བུད་མེད་བཞི་བྱུང་ནས། བླ་མའི་བཀའ་བཅགས་པ་ལ་སེམས་བདེ་མོ་གར་འོང་ཟེར། 
དེར་ཁོང་གིས་བླ་མ་བས་སངས་རྒྱས་སམ། ཡི་དམ་ལྷག་པར་འདོད་པའི་རྣམ་རྟོག་སྐད་ཅིག་མ་དེས། དེ་ལྟ་བུའི་རྟེན་འབྲེལ་ཆེན་པོ་འཆུག་ནུས་
པའོ༑ །ཡང་མར་པས། མི་ལ་ལ། མཁར་བཅུ་བརྩེགས་ཐོན་པ་གྱིས་ཤིག་གསུང་ཡང་མ་ཐོན་ཏེ། ཡོངས་སུ་རྫོགས་པ་བརྒྱད། བརྩེགས་
འཕྲོ་གཅིག་དང་དགུ་ཐོན་པས། ཕྱིས་བླ་མས་ད་ཁྱོད་ལ་གྲྭ་པ་གཞན་དོན་ནུས་པ་བརྒྱད། རང་དོན་ནུས་པ་གཅིག་འོང་། ཅེས་གསུངས། ཡང་མི་

ལས༑ ཁྱིལ་ཆུང་ཞི་བ་འོད། རས་ཆུང་བ། དྭག་པོ་དང་གསུམ་ལ། ནུབ་མོ་རྨི་ལམ་བཞག་བཅུག་པ། ཞི་བ་འོད་ནང་པ་སྔ་མོ་བླ་མའི་
དྲུང་དུ་སོང་ནས་ངའི་སྙིང་ཁ་ནས་ཉི་ཟླ་ཁ་སྦྱོར་བ་གཅིག་ཤར་བས་ཚུར་ཐིམ་པར་རྨིས་ཞུས་པ་ལ། བླ་མས་རང་དོན་འགྲུབ་པ་གཅིག་ལ་ལུང་བསྟན་ཏོ། །
རས་ཆུང་བ་ཉི་གྲོས་ཙ་སོང་བས་ང་བུ་གཅིག་རེད་ནས་སྐད་ཐེང་གསུམ་བསྒྲག་པ་རྨིས་ཞུས་པས། ཁྱོད་ཀྱི་ངའི་ངག་ལན་གསུམ་བཅགས་པས་གཞན་
དོན་རྒྱ་ཆེན་མི་འབྱུང་། ས་ལེ་བར་གསུམ་དུ་ཅུང་ཙམ་ནི་འབྱུང་གསུངས། དྭག་པོ་ཉིན་ཕྱེད་ཙ་དུ་ཤིང་འོང་ནས་ང་བསོད་ནམས་ཆུང་བས་རྨི་ལམ་བཟང་
པོ་མ་རྨིས། ཁམས་གསུམ་གྱིས་སེམས་ཅན་ཐམས་ཅད་ལག་མཐིལ་དུ་མཉེས་ནས་ཁ་ནས་བཅུག་པ་རྨིས་ཞུས་པས། བུ་བཤུམ་མི་འཚལ་དང་། 
འགྲོ་དོན་འཁོར་བ་དོང་ནས་སྤྲུགས་པ་གཅིག་འོང་གི་གསུངས་ནས་མཉེས་སྐད། ཡང་དྭག་པོའི་མདུན་དུ། ཕག་མོ་གྲུ་པ་དང་། ཞང་སུམ་ཐོག་པ་

༄༅། །གཉིས་ཕྱིན་པའི་ཉིན་པར་ཕག་མོ་གྲུ་པས་དག་སྣང་གསུམ་སྐྱེས། ཞང་སུམ་ཐོག་པས་ལོག་རྟོག་གསུམ་སྐྱེས། ཕྱིས་
ཁང་གཉིས་ཀྱིས་ཆོས་ཞུས་པ་ལ། ཕག་མོ་གྲུ་པ་ལ་དྭག་པོའི་བུ་ཆེན་ཙམ་ལ་དེ་ལས་ལྷག་མེད་པར་བྱུང་། ཞང་སུམ་ཐོག་པ་ལ་དྭག་པོས་ཁྱོད་ངའི་རྩར་
ཕྱིན་པའི་ཉིན་པར། ཁྱོད་ང་ལ་ལོག་རྟོག་གསུམ་སྐྱེས་པས་ངས་ཆོས་བསྟན་ཀྱང་ཁྱོད་ཀྱི་རྒྱུད་ལ་ཡོན་ཏན་མི་སྐྱེ་གསུང་ནས་མ་གནང་ངོ་། །ཡང་སྟག་
ལུང་བས། ཕག་མོ་གྲུ་པའི་གསོལ་ཇ་བྱེད་པའི་དུས་སུ། འབྲིང་གོང་བ་དང་ཡོན་བདག་གཅིག་གིས་ཤ་ཁོག་གཅིག་དང་མཐུང་ཞོ་གང་ཕེབ་པ་དེ་བཏུབ་
ཅིང་བླ་མ་ལ་དྲང་བ་ལ། དམ་བུ་གཉིས་མེན་པ་དེ་གསོལ་ཟིན་ནས། གྲྭ་པས་ད་ནང་བླ་མས་འདི་ཙམ་གཅིག་གསོལ་སོང་། ད་ནི་ཡོན་བདག་ལ་
གསོལ་རས་གཅིག་ཀྱང་མི་ལུས་ཚད་སྙམ་དུ་མ་དྲང་བས་བླ་མ་སྡེ་རུ་ལ་ལན་གསུམ་མྱང་ནས་ད་མེད་པ་ཨི་ཡིན་གསུངས། ཨ་བུ་ཙམ་གཅིག་ཡོད་པ་

དེ་ཡོན་བདག་ལ་གསོལ་རས་གཅིག་ཨི་མི་དགོས་ཞུས་པས། འོ་ཚོགས་མ་བསགས་ཁྱོད། བདེ་མཆོག་ལྷ་དྲུག་ཅུ་རྩ་བཞིའི་དཀྱིལ་འཁོར་དེ་ལ་
སྒོ་མ་བཞི་དེས་མ་ཐོབ་པ་གཅིག་སྟེར་བསམ་ཙ། ཁྱོད་ཀྱིས་རྒྱུད་པ་དང་བཅས་པ་དེ་ཤི་ཁ་རྨིད་ལྐུག་ཕོག་ནས་ཤི་གསུངས། དེར་གྲྭ་པས་ཡོན་བདག་
དད་པ་ལོག་དོག་ནས། བླ་མས་གསོལ་བཞེད་རུང་མ་གྲང་བའི་ཉེས་པས་སྟག་ལུང་བ་ཁོང་རང་ནས་བཟུང་སྟེ་དའི་བར་དུ་འདས་ཁ་ཞག་གསུམ་གྱི་སྔོན་
ནས་རྨིད་པ་ལྐུག་ནས་ཆུ་ཡང་གསོལ་ཐབས་མེད་ནས་འདས་པར་བཤད་དོ། །ཡང་ཉག་རས་སོ་བོ་ལ། ཕག་མོ་གྲུ་པས། ཁྱོད་སྤོ་བོར་སོང་
ལ༑ ཕུ་ལུང་དུ་དགོན་ཐོབ་ལ་སྡོད་དང་གདུལ་བྱ་ཆེན་པོ་འོང་གསུངས་ཡང་། ཁོང་མ་ཉན་ནས་ངའི་བཀའ་མ་བཅགས་གསུངས་ཡང་། བཀའ་
ད་རང་བཅགས་དགོས་ཟེར་ནས། ཁམས་སུ་བྱོན་ནས། བརྟུལ་ཞུགས་སྣ་ཚོགས་པ་དང་གཞན་དོན་བརྩམ་ཡང་། ཀུན་གྱི་སྨྱོ་ལས་སུ་མཐོང་

༄༅། །བས་དད་མི་མེད་ནས་གདུལ་བྱ་མ་བྱུང་ངོ་། །ཆོས་ཉན་པ་ལ་སྐྱོ་རྒྱལ་གཉིས་སྐྱེ་དམན་གཅིག་དང་གསུམ་བྱུང་བས། ཕྱིས་
ཁོང་ཐུགས་ཆད་ནས། འབྲི་གུང་བ་ལ་ཁྲི་ཚོ་བཅོ་བརྒྱད། སྟག་ལུང་བ་སྟོང་ཚོ་བཅུ་གཉིས། སྔ་ཐུ་བན་རྒན་ལ་ཡང་ཕྱེད་བརྒྱད་བརྒྱ། ང་
ཉག་རས་སེ་བོ་ཕྱེད་དང་གསུམ། དེ་མིན་པ་སྐྱེན་པ་ཆང་དང་རྗེས་པ་ཡིན་གསུངས་སྐད། བོད་གངས་ཅན་གྱིས་ཁྲོད་ན་ཉག་རས་སེ་བོ་བས་བརྟུལ་
ཞུགས་ཆེ་མེད་པའི་གྲུབ་ཐོབ་ཆེན་པོ་ཡིན་ཀྱང་། བླ་མའི་བཀའ་བཅགས་པས་དེ་ལྟ་བུའི་སྐྱོན་ཆེན་པོ་བྱུང་བ་ཡིན་པས། གཞན་ལ་སྨོས་ཅི་དགོས། 
དྲུང་ཆོས་རྡོར་བས། བོད་ལ་གྲུབ་ཐོབ་མེད། གལ་ཏེ་རེ་རེ་ཡོད་ཀྱང་ནུས་པ་ཆུང་བ་དེ་དམ་ཚིག་བསྲུང་མ་ཤེས་པ་ལེན། བླ་མ་ནུས་པ་ཅན་ལ་ཡང་
གྲྭ་པ་རྟོག་པ་ཅན་ཉུང་བ་དེ་དམ་ཚིག་བསྲུང་མ་ཤེས་པ་ལེན། ཅེས་གསུངས། སྤྱིར་རང་གི་བླ་མ་ལ་ཕན་གནོད་སྐྱོན་ཡོན་ཕྲ་རག་གང་བྱས་པ་སྤུ་མདོག་

མ་བསྒྱུར་བ་དེ་ལ། བརྒྱ་འགྱུར། སྟོང་འགྱུར་རེད་ནས་ཚེ་འདི་ཉིད་ནས་རང་གིས་ཐོག་ཏུ་འོང་བར་གསུངས། དེ་ཅིའི་ཕྱིར་ན། བླ་མ་ཡུལ་མཐོ་ལ་
གཉན་གྲགས་པས། །མཐོང་ཆོས་འབྲས་བུ་ཅན་གྱིས་ལས་ཡིན་པའི་ཕྱིར་རོ། །དེ་བས་རང་གིས་བླ་མ་ལ་ཕྲ་རག་གང་སོང་ཡང་། སློབ་མས་ཡང་རང་
ལ་དེ་ལྟར་བྱེད་ནས་བརྒྱུད་པ་དང་བཅས་པ་དམ་ཉམས་ཁོ་ནར་འགྲོ་བར་གསུངས། དབང་བསྐུར་བ་དང་སེམས་ཉིད་ངོ་སྤྲད་པའི་བླ་མ་ལ་ཆགས་ཉམས་
ཕྲ་མོ་རེ་སོང་ཡང་ཉེས་པ་ཆེ་བ་ལ་སྨོས་ཅི་དགོས། ཆོས་ཤྭ་ལོ་ཀ་གཅིག་ཞུས་ནས་བླ་མར་མི་འཛིན། དམ་ཚིག་མ་བསྲུང་ན་ཡང་། ཁྱིའི་སྐྱེས་གནས་
བརྒྱར་སྐྱེས་ནས་རྟིང་པར་དམྱལ་བར་འགྲོ་བར་གསུང་སྟེ། ཚིག་བཅད་གཅིག་ཙམ་ཉན་པ་ལ། །གང་གིས་བླ་མར་མི་འཛིན་ན། །ཁྱིའི་སྐྱེས་གནས་
བརྒྱར་སྐྱེས་ནས། སྨེ་ཤ་ཅན་དུ་སྐྱེ་བར་འགྱུར། །ཞེས་དགྲ་ནག་གི་ཀ་འགྲེལ་དུ་ཤན་ཏི་པས་ལུང་དྲང་བར་གསུངས། མཚན་ལྡན་གྱིས་བླ་མ་ལ་

༄༅། །ཆགས་ཉམས་ཕྲ་མོ་རེ་སོང་ཡང་ཉེས་པ་ཆེ་བ་ལ་སྨོས་ཅི་དགོས། བླ་མ་མཚན་ལྡན་མིན་ཡང་ཆོས་ཞུ་ཐོན་ནས་དམ་ཚིག་མ་བསྲུང་ན། 
ཚེ་འདིར་རྟོགས་པ་ཤར་བའི་གེགས་བྱེད་ཅིང་ཕྱི་མ་ངན་སོང་དུ་འགྲོ་བར་གསུངས་ཏེ། རྩང་པ་རྒྱལ་རས་ཀྱིས། བླ་མ་ངན་པ་ལ་མོས་གུས་བྱས་ན། ཡོན་
ཏན་ཡོད་དམ་ཞུས་པས། མེད་དོ་གསུངས། དམ་ཚིག་ཉམས་ན་སྐྱོན་ཡོད་དམ་ཞུས་པས། དེ་ཡོད་པས་ཕྱིས་བླ་མ་བཟང་པོ་མཇལ་ཡང་རྟོག་པ་སྐྱེ་
བའི་གེགས་བྱེད་ནུས། ཅེས་གསུངས་པ་ལྟར། ནག་ཤོད་རྒྱལ་འབྱུང་ཞེས་བྱ་བའི་བཤེས་གཉེན་ཆེན་པོ་དེས། ཕག་མོ་གྲུ་པ་ལ་ཆོས་ཞུས་པའི་ཚེ།
དམིགས་ཐུན་རེ་ལ་གཏོར་ཆུང་རེ་འབུལ་ནས་སུམ་བརྒྱ་དྲུག་ཅུ་སོང་ཡང་བསྒོམ་བཟང་པོ་མ་སྐྱེས་ནས། ཉིན་གཅིག་གླིང་རས་ཀྱིས་སྐྱིལ་པོ་རྣམས་ཉུག་ཤིང་
བྱོན་པ་ལ་རྒྱལ་འབྱུང་གི་མི་བཞུགས་ནས་སྐྱིལ་པོ་བྱིས་ཚངས་ཉུག་ཉུག་བྱེད་པ་འོ་བརྒྱལ་བྱས་པས། ད་ལྟ་འོ་མི་བརྒྱལ་ཏེ། ཁྱོད་རང་གཏོར་ཆུང་

སུམ་བརྒྱ་དྲུག་ཅུ་སོང་ཡང་སེམས་ངོ་མ་ཤེས་པ་འོ་བརྒྱལ་ཟེར། དེར་རྒྱལ་འབྱུང་བློ་མ་བདེ་ནས། ནུབ་མོ་བླ་མ་ལ་ཞུས་པས། ཁོ་ལ་མངོན་
ཤེས་ཡོད་པས་ཁྱོད་ཀྱི་གཏོར་ཆུང་དེ་ཙམ་སོང་ཡང་ཁྱོད་ཀྱི་ད་རུང་བླ་མ་གཅིག་ལ་ཆགས་ཉམས་གཅིག་སོང་བ་ཨི་ཡིན། བྱེད་རྒྱུ་ཡེ་མ་རྙེད་གསུངས། 
བླ་མ་གཞན་ལ་མ་སོང་སྔར་ན་ཤོད་སྔགས་པ་གཅིག་ལ་ཚེ་བསྒྲུབ་ཞུས་པས། མཆོད་ཞིང་ཞོ་མལ་གཅིག་འབུལ་བ་དེ་ཕྱིས་ཚུར་བླང་དེ་ཨི་ཡིན་ཞུས་
པས། འོ་ན་དེ་ཡིན་སྔགས་པ་ནོར་ལ་ནག་པ་ཡིན། ད་ཁོ་ལ་བུ་ཨི་ཡོད་གསུང་། བུ་མེད་བུ་མོ་གཉིས་ཡོད་ཞུས་པས། འོ་ན་སོང་ལ་ཁོའི་
ཁང་པ་མཐོང་ས་ནས་ཕྱག་བརྒྱ་འཚོལ། དེ་ནས་གམ་པ་བདུན་སྤོས་ལ། མཎྜལ་བདུན་ཕུལ། དེ་ནས་རྩར་ཕྱིན་པ་དང་། ཞིང་གཏོད་ལ་
བཤགས་པ་གྱིས། དེ་ནས་ཟླ་བ་གཅིག་ལ་ཡིག་བརྒྱ་འདོན་ཞིང་ཚོགས་འཁོར་དང་བཤགས་པ་གྱིས་ལ་ཤོག་གསུངས། རྒྱལ་འབྱུང་གིས་དེ་ལྟར་བྱས་

༄༅། །ནས༑ ཕྱི་རྗེས་སུ་འོང་བའི་ལམ་དུ་རྡོ་སྟེགས་གཅིག་གི་ཐོག་ཏུ་ངལ་བསོས་པས་དེར་རྟོག་པ་ཤར་རོ། །མལ་དུ་བླ་མ་འདས་པའི་
ཞལ་ཆེམ་ལ། ངའི་སྙིང་དེ་ལ་གཉིས་བྱེད་པའི་ཕྱེད་དེ་ནག་ཤོད་རྒྱལ་འབྱུང་དབང་བ་ཡིན་གསུངས། དེར་ཁོང་གཉིས་ཀྱི་བསྒོས་པའི་སྐད་སྣང་། ཕག་
མོ་གྲུ་པ་འཁོར་བ་འཇིགས་དངོས་ཡིན་ཀྱང་། རྒྱལ་འབྱུང་གིས་སྔགས་པའི་བུ་རྨད་མི་དགའ་ཤོར་བས། ཐུགས་རྗེ་རྟུག་པ་ཡིན། ཕྱིས་བཤགས་པ་བྱས་
པས༑ བླ་མའི་ཐུགས་རྗེ་རྟོགས་པ་ཤར་བ་ཡིན། བཤགས་པ་དང་བླ་མའི་ཐུགས་རྗེ་མིན་ན་དམྱལ་བར་འགྲོ་བའོ། །ཚེ་བསྒྲུབ་ཞུས་པ་ལ། ཆགས་
ཉམས་ཕྲ་མོ་གཅིག་སོང་བ་ལ་ཉེས་པ་དེ་ཙམ་ཆེ་ན་གཞན་ལྟ་སྨོས་ཅི་དགོས། དེ་བས་ན་ཤེས་ལྡན་ཀུན་གྱིས་བླ་མ་ལ་ཆགས་ཉམས་ཕྲ་བ་ཙམ་ཡང་མི་ཤོར་བར་
བྱེད་དགོས་པར་རིགས་སོ། །གལ་ཏེ་སྐད་གཅིག་སྔ་མ་ལོག་རྟོག་སྐྱེས་ཀྱང་ཕྱི་མ་ནས་བཟློག་སྟེ། བཤགས་པ་དང་མོས་གུས་བྱེད་པ་གལ་ཆེའོ། །ཆགས་

ཉམས་ཕྲ་མོ་རེ་སོང་ཡང་ཚོད་ཡོད་བཏང་སྙོམས་སུ་མི་བཞག་པར་མྱུར་དུ་བཟློག་ནས་བཤགས་པ་བྱེད་པ་གལ་ཆེའོ། །ད་ལྟ་སྐད་ཅིག་མའི་འགྱུར་ལྡོག་གཅིག་
ཡིན་པས་བཟློག་ཀྱང་བཟློག་སླ། །ཕྱི་མ་ནས་ཆུ་བོ་ཐུར་དུ་བབ་པ་བཞིན་དུ་བཟློག་འདོད་ཀྱང་བཟློག་མི་ཐུབ་པར་དམྱལ་བར་འགྲོ། དེ་ལྟ་བུའི་སྡུག་བསྔལ་
གྱིས་ཐད་ཀ་ལ་ནི་ད་ལྟ་ལུས་སྲོག་བྲལ་ཡང་སྐྱིད་མོ་ཡིན་པས། སྲོག་དང་བསྡོས་ལ་དམ་ཚིག་མ་ཉམས་པར་བསྲུང་བ་གལ་ཆེའོ། །དེའི་བྱ་ཐབས་ལག་ལེན་
རྣམས་སངས་རྒྱས་ཀྱིས་མཁྱེན་ནས་མདོ་རྒྱུད་དུ་བཀོད་པ་དེ། གྲུབ་ཐོབ་གོང་མ་རྣམས་ཀྱི་ཉམས་སུ་ལེན་ཐུགས་སུ་ཆུད་ནས་ཡི་གེར་བཀོད་འདུག་པ་གཟིགས་
མཛོད་ཅིག །དེ་ལྟ་བུའི་དམ་ཚིག་བསྲུང་བའི་ཕན་ཡོན་དང་མ་བསྲུང་བའི་ཉེས་དམིགས་ཤེས་པར་བྱས་ལ། དམ་ཚིག་མ་ཉམ་པར་བསྲུང་བ་གལ་ཆེའོ། །དེ་
ལྟར་བླ་མ་བཅུད་དང་ལྡན་པ། སློབ་མ་སྣོད་དང་ལྡན་པ། མོས་གུས་ཚད་དང་ལྡན་པ་གསུམ་འཛོམ་དགོས་ཏེ། དཔེར་ན་རྔ་དང་། རྔ་ཡོག །སྐྱེས་

༄༅། །བུའི་རྩོལ་བ་གསུམ། འཛོམ་ན་རྔ་སྐད་ལེགས་པོ་གཅིག་གྲགས། དེ་གསུམ་གང་རུང་གཉིས་འཛོམ་ཡང་གཅིག་མ་འཛོམ་ནའང་རྔ་
སྐད་མི་གྲགས་པ་བཞིན་དུ། བླ་མའི་བཅུད་སློབ་མའི་སྣོད། མོས་གུས་ཀྱི་ཚད་གསུམ་འཛོམ་ན་ཚེ་གཅིག་ལ་སངས་རྒྱས་ཐོབ་ནས། དེ་གསུམ་གང་རུང་
གཉིས་འཛོམ་ཀྱང་གང་རུང་གཅིག་མ་འཛོམ་ན་སངས་རྒྱས་ཐོབ་མི་ནུས་པར་གསུངས་སོ། །དེ་བས་ན་དེ་གསུམ་གྱི་རྟེན་འབྲེལ་ལེགས་པར་འཛོམ་པ་གལ་
ཆེའོ༑ །བཞི་པ་ཆོ་ག་ནི། དེ་ལྟར་སློབ་དཔོན་གྱི་རྟེན་འབྲེལ་ལེགས་པར་འཛོམ་པའི་ཐོག་ནས་བླ་མའི་རྣལ་འབྱོར་ཉམས་སུ་ལེན་པ་ལ། སྦྱོར་དངོས་
རྗེས་གསུམ་གྱི་སྦྱོར་བ་ལ་སྐྱབས་སེམས་བསྐྱེད་བྱ་སྟེ། མདུན་གྱི་ནམ་མཁར་སྐྱབས་ཡུལ་སྔར་བཞིན་དུ་བསྒོམ་ལ་སྐྱབས་འགྲོ་སྔར་བཞིན་བྱ། དེ་ནས་
སེམས་བསྐྱེད་ཡང་སྔར་དང་འདྲ་བ་ལ་ཁྱད་པར་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་ནས། བླ་ན་མེད་པའི་བྱང་ཆུབ་ཐོབ་

པར་བྱའོ། །དེའི་ཆེད་དུ་ལམ་ཟབ་མོ་བླ་མའི་རྣལ་འབྱོར་ཉམས་སུ་ལེན་པར་བྱའོ། །སྙམ་དུ་སེམས་བསྐྱེད་ལ། སེམས་ཅན་ཐམས་ཅད་བདེ་བ་
དང་བདེ་བའི་རྒྱུ་དང་ལྡན་པར་གྱུར་ཅིག །ཅེས་པ་ལ་སོགས་ཚད་མེད་པ་བཞི་སྔར་བཞིན་བསྒོམ་མོ། །དེ་ནས་བླ་མ་རྒྱལ་བ་སྲས་བཅས་དགོངས། །ཅེས་
པ་ནས་བཟུང་སྟེ། བསླབ་བྱ་ཐམས་ཅད་སློབ་པར་བགྱི། །ཅེས་ལྷ་ཚོགས་རྣམས་ཀྱི་མདུན་དུ་དམ་བཅའོ། །དེ་ནས་སྐྱབས་ཡུལ་ཐམས་ཅད་རང་
ལ་བསྟིམ། གཉིས་པ་དངོས་གཞི་ནི། དེ་ནས་སྐད་ཅིག་གིས་རང་གར་འདུག་པའི་ས་ཕྱོགས་དེ་ཡེ་ཤེས་ལྔའི་རང་བཞིན་རིན་པོ་ཆེའི་ས་གཞི་འོད་འབར་
བ༑ སངས་རྒྱས་ཀྱི་ཞིང་ཁམས་རྣམ་པར་དག་པའི་དབུས་སུ། པདྨ་ཟླ་བའི་གདན་ལ་རང་ཉིད་རྡོ་རྗེ་སེམས་དཔའ་གོང་བཞིན་བསྒོམས། དེའི་
སྤྱི་བོར་བླ་མ་བསྒོམ་པ་ལ་བཞི་སྟེ། །ནོར་བུ་རིས་སུ་བསྒོམ་པ་དང་། ཐོ་བརྩེགས་སུ་བསྒོམ་པ་དང་། མགྲོན་ཐབས་སུ་བསྒོམ་པ་དང་། ཁྲམ་

༄༅། །ཚོགས་སུ་བསྒོམས་པའོ། །དེ་རྣམས་རང་ལ་གང་བདེ་བྱ། དེ་ལ་བླ་མ་སངས་རྒྱས་སུ་བསྒོམ་པ་དང་། ཤ་ཚུགས་སུ་
བསྒོམ་པ་ལ་གཉིས་ཡོད་པ་ལས། རྡོ་རྗེ་འཆང་ལ་སོགས་སངས་རྒྱས་ཀྱི་སྐུར་བསྒོམ་ན། བླ་མ་ལ་བཟང་ངན་གྱིས་རྟོག་དཔྱོད་མི་འཇུག་པ་དང་། བར་
དོར་བླ་མ་འཁྲུལ་ཡང་རང་མི་འཁྲུལ་བའི་ཡོན་ཏན་ཡོད་པར་གསུངས། དེ་ལ་རྩ་བའི་བླ་མ་སངས་རྒྱས་ཀྱི་སྐུར་བསྒྱུར་ནས་བསྒོམས་ན། སྡིག་པ་དེ་བས་
ཆེ་མེད་ཟེར་བ་ཡོད་པ་ནི། རྩ་བའི་བླ་མ་ཤ་ཚུགས་སུ་བསྒོམས་པ་དེས་སྙིང་མི་འཚིམ། ཡིད་མ་རང་དེས་མ་ཆོག་ནས་སངས་རྒྱས་ཀྱི་སྐུར་བསྒྱུར་ན་སྡིག་
པ་ཆེ་ཟེར་བ་ཡིན། བླ་མ་སངས་རྒྱས་ཡིན་པ་ལ་ཡིན་པ་ལྟར་དུ་བསྒོམས་པ་ལ་འགལ་བ་མེད་དོ། །དེ་ལ་སྤྱིར་མཚན་ལྡན་གྱིས་བླ་མ་མ་རྙེད་པའམ། 
རྙེད་ཀྱང་མོས་གུས་ཀྱིས་ངེས་ཤེས་མ་ཐོབ་ན་དེ་གཉིས་གང་བྱས་ཀྱང་སྐྱོན་ཆེ་ཞིང་ཡོན་ཏན་ཆུང་། མཚན་ལྡན་གྱི་བླ་མ་རྙེད་ནས་མོས་གུས་ཀྱི་དམས་ཐོབ་

ན་དེ་གཉིས་གང་བྱས་ཀྱང་། སྐྱོན་མེད་ཅིང་ཡོན་ཏན་ཤིན་ཏུ་ཆེ་སྟེ། བླ་མ་དང་སངས་རྒྱས་གཉིས་སུ་མེད་དེ། གཉིས་སུ་བྱར་མེད་སོ་སོ་མ་ཡིན་
ཐ་མི་དད་པའི་ཕྱིར་རོ། །དེ་ལ་འདིར་བླ་མ་ནོར་བུ་རིས་སུ་བསྒོམ་སྟེ། རང་ཉིད་རྡོ་རྗེ་སེམས་དཔའི་སྤྱི་གཙུག་ཁྲུ་གང་གིས་སོར། སེང་གེ་བཞི་བཞི་
བརྒྱད་ཀྱིས་ཉེ་བར་བཏེགས་པའི་རིན་པོ་སྣ་ཚོགས་ལས་གྲུབ་པའི་ཁྲི་ཡངས་ཤིང་རྒྱ་ཆེ་བ། རིན་པོ་ཆེའི་དྲྭ་བས་ཁྲི་ཁེབས་བྱས་པ། དེའི་སྟེང་དུ་ཉི་ཟླ་
པདྨ་གསུམ་བརྩེགས་ཀྱིས་སྟེང་དུ། དེར་སྣ་ཚོགས་ལྟབ་པའི་ཁྲི་ལ་དཀོན་མཆོག་ཀུན་འདུས་ཀྱི་ངོ་བོ་རྩ་བའི་བླ་མ་རྡོ་རྗེ་འཆང་གི་ཆ་ལུགས་སྐུ་མདོག་
སྤོ་བསང་ནམ་མཁའ་དྭང་བའི་མདོག་ལྟ་བུ། ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་བ། རུས་པ་དང་རིན་པོ་ཆེའི་རྒྱན་སྣ་
ཚོགས་ཀྱི་བརྒྱན་པ། ཞབས་རྡོ་རྗེའི་སྐྱིལ་དཀྲུང་དུ་བཞུགས་པ། འཁོར་དུ་དཔའོ་མཁའ་འགྲོའི་ཚོགས་དཔག་ཏུ་མེད་པས་བསྐོར་བ། སྤྱི་བོར་ཟླ་

༄༅། །བའི་སྟེང་དུ་ཨོཾ་དཀར་པོ། མགྲིན་པར་པདྨའི་སྟེང་དུ་ཨཱཿདམར་པོ། ཐུགས་ཀར་ཉི་མའི་སྟེང་དུ་ཧཱུྃ་སྔོན་པོ་ལ་འོད་ཟེར་འཕྲོས་
པས༑ རང་བཞིན་གྱིས་གནས་ནས་དཔལ་ལྡན་བླ་མ་དམ་པ་ལ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ། བླ་མ་ཡི་དམ། དཔའ་བོ་
མཁའ་འགྲོ་ཆོས་སྐྱོང་བསྲུང་མའི་ཚོགས་དང་བཅས་པ་རྣམས་ཀྱིས་བསྐོར་བ་དང་བཅས་པ་སྤྱན་འདྲེན། བཛྲ་ས་མ་ཡ་ཛ་ཛཿ ཅེས་ལན་གསུམ་ལ་
སོགས་བརྗོད་པས། དེ་དག་ཐམས་ཅད་འོད་དང་འོད་ཟེར་གྱིས་རྣམ་པར་བྱོན་ནས་སྤྱི་བོའི་བླ་མ་ལ་ཐིམ་པར་བསམ། ཛཿཧཱུྃ་བྃ་ཧོས་གཉིས་སུ་མེད་པར་
བསྟིམ༑ དེ་ནས་སྣང་སྲིད་ཐམས་ཅད། གཟུགས་སྡུག །སྒྲ་སྙན། དྲི་ཞིམ། རོ་མངར། རེག་བྱ་འཇམ་པ། ཕུན་སུམ་ཚོགས་པ། 
ཀུན་ཏུ་བཟང་པོའི་མཆོད་སྤྲིན་ནམ་མཁའི་མཐའ་དང་མཉམ་པར་གྱུར་བར་བསམ་ལ། ཨོཾ་ན་མཿསརྦ་ཏ་ཐ་ག་ཏ་ཨརྒྷ༴ ལ་སོགས་ཚང་བར་བརྗོད་

ནས༑ མཆོད་པ་འབུལ་དེ་ནས། སངས་རྒྱས་ཐམས་ཅད་འདུས་པའི་སྐུ། །རྡོ་རྗེ་འཛིན་པའི་ངོ་བོ་ཉིད། །དཀོན་མཆོག་གསུམ་གྱིས་རྩ་བ་སྟེ། །
རྗེ་བཙུན་བླ་མ་རྣམས་ལ་ཕྱག་འཚལ་བསྟོད། །ཅེས་པ་ལ་སོགས་ཀྱིས་བསྟོད། དེ་ནས་ཕྱག་འཚལ། ཡན་ལག་བདུན་པ་མཎྜལ་རྣམས་རྒྱས་བསྡུས་
འབྲིང་གསུམ་གང་རུང་བྱ། དེ་ནས་གསོལ་འདེབས་བྱེད་པ་ནི། ཁམས་གསུམ་གྱིས་སེམས་ཅན་ཐམས་ཅད་རང་གིས་འཁོར་དུ་འདུས་པར་བསམ་ལ། 
རང་གཞན་ཀུན་གྱིས་མགྲིན་གཅིག་ཏུ་གསོལ་བ་བཏབ་པ་ནི་དབྱངས་དང་བཅས་པས་འདི་སྐད་དོ། །ན་མོ་གུ་རུ། དུས་གསུམ་སངས་རྒྱས་
མཚུངས་མེད་ཆོས་ཀྱི་རྗེ། །བྱིན་བརླབ་ཐུགས་རྗེ་མུ་མཐའ་མེད་པ་ཡིས། །མ་རིག་འགྲོ་བ་དབྱིངས་སུ་འདྲེན་པའི་དཔལ། །དཔལ་ལྡན་བླ་མའི་
ཞབས་ལ་གསོལ་བ་འདེབས། །གདོད་ནས་ཆོས་སྐུ་ཐིག་ལེ་ཉག་གཅིག་ཀློང་། །དག་དང་མ་དག་གྲགས་དང་མ་གྲགས་ཀྱི། །སྤྲུལ་པའི་འཁོར་

༄༅། །ལོ་རྒྱུན་ཆད་མེད་པ་ཡི། །དཔལ་ལྡན་བླ་མའི༴ འགྲེས་སོ། །རང་སྣང་གདུལ་བྱས་གར་ཁྱབ་སྤྲུལ་པས་ཁྱབ། །ཕྲིན་ལས་
རྣམ་བཞི་གང་ལ་གང་འདུལ་གྱིས། །གདུལ་བྱ་སེམས་ཅན་ཐར་པའི་ལམ་ལ་བཀོད། །དཔལ་ལྡན༴ །སྐུ་གསུང་ཐུགས་དང་ཡོན་ཏན་ཕྲིན་ལས་ཀྱིས། །
སྣ་ཚོགས་ཐབས་ཀྱི་འགྲོ་བའི་དོན་མཛད་ཀྱང་། །དབྱེར་མེད་ངང་ལ་རྩོལ་མེད་ལྷུན་གྱི་གྲུབ། །དཔལ་ལྡན་༴ སྣང་སྲིད་འཁོར་འདས་སྣ་ཚོགས་མ་
འདྲེས་དང་། །རང་སྣང་ཆོས་སྐུའི་ཀློང་དུ་ཡོངས་སུ་རྫོགས། །ཆོས་སྐུ་ཐིག་ལེ་ཉག་གཅིག་ཡེ་སངས་རྒྱས། །དཔལ་ལྡན༴ །སྒྲིབ་གསུམ་དྲི་
མ་མ་སྤང་ཡེ་ནས་སངས། །མཁྱེན་གསུམ་ཡེ་ཤེས་མ་བསྒྲུབ་ཡེ་ནས་རྒྱས། །སྐུ་གསུམ་དབྱེར་མེད་དོན་གཉིས་ལྷུན་གྱིས་གྲུབ། །དཔལ་
ལྡན་བླ་མའི༴ །ཀུན་ཏུ་བཟང་པོ་རྡོ་རྗེ་སེམས་དཔའ་དང་། །དགའ་རབ་རྡོ་རྗེ་འཇམ་དཔལ་བཤེས་གཉེན་དང་། །དྷ་ཧེ་ཏེ་ལོ་ཨིནྟྲ་བྷུ་ཏི་དང་། །སྲས་

མོ་གྷོ་མ་རབ་སྣང་བརྟེན་མ་དང་། །ཚོགས་ཀྱི་བདག་མོ་ཀླུ་གྲུབ་སྙིང་པོ་དང་། །རྡོ་རྗེ་ལེགས་བཙན་ཀུ་ཀུ་རཱ་ཛ་དང་། །ཐོར་ཅོག་དགུ་པ་ཁྱིམ་བདག་
མར་མེ་མཛད། །ལྷའི་རྒྱལ་པོ་ཤྲཱི་སིང་ཧ་དང་། །དྲི་མེད་བཤེས་གཉེན་བཻ་རོ་ཙཱ་ན་དང་། །གཡུ་སྒྲ་སྙིང་པོ་གསལ་རབ་ཆེན་པོ་དང་། །དཔལ་
གྱི་རྒྱལ་པོ་བྱང་ཆུབ་ཤེས་རབ་དང་། ཡོན་ཏན་འབྱུང་གནས་ལྕོག་རོ་བསྒོམ་ཆུང་དང་། །བྱམས་པ་བསྒོམ་ཆེན་བྱམས་སྟོན་རྣམ་དག་དང་། །དམ་
པ་བདེ་གཤེགས་ཆོས་རྗེ་རྩང་སྟོན་དང་། །བྱམས་པ་ཆེན་པོ་སྤྱན་སྔ་རྣམ་གཉིས་དང་། །ཡེ་ཤེས་རྣམ་གཉིས་དཔལ་ལྡན་རྣམ་པ་གསུམ། །སྟོན་
པ་མགོན་རྒྱལ་ནམ་མཁའ་རྡོ་རྗེ་དང་། །ཤྲི་ལ་ལཀྵ་དྷརྨ་ལཀྵ་དང་། །རིན་ཆེན་དཔལ་དང་བློ་གྲོས་བཟང་པོ་དང་། །ཁ་སྐོང་ནི། བསོད་ནམས་
དོན་འགྲུབ་ནག་ཚ་ཧོར་པོ་དང་། །བྱང་ཆུབ་དཔལ་བཟང་བྱང་ཆུབ་སེང་གེ་བ། །བཀྲ་ཤིས་རྒྱ་མཚོ་མ་བླ་གྲུབ་ཐོབ་དང་། །སྔོ་ཁེད་བླ་མ་སྟོན་པ་སེངྒེ་

༄༅། །བ༑ །སངས་རྒྱས་བཀྲ་ཤིས་ཆོས་ཉིད་རྒྱ་མཚོ་དང་། །བརྩོན་འགྲུས་རྒྱ་མཚོ་དྲི་མེད་ཞིང་སྐྱོང་མགོན། །ཚེ་དབང་མཆོག་གྲུབ་
ཐུགས་ ཀྱི་ལིང་། ཀྱི་རྡོ་རྗེའི་མཚན། །ཀུན་བཟང་འགྱུར་མེད་སི་ཏུ་ཆོས་ཀྱི་སྤྲིན། །རྩ་བའི་བླ་མ་བཀའ་རྒྱུད་རིན་པོ་ཆེ། །ཡི་དམ་ལྷ་ཚོགས་མཁའ་འགྲོ་ཆོས་སྐྱོང་
ལ༑ །གསོལ་བ་འདེབས་སོ་བྱིན་གྱིས་རླབས་ཏུ་གསོལ། །ཚེ་འདི་བློ་ཡིས་ཐོང་བར་བྱིན་གྱིས་རློབས། །བདག་འཛིན་རྩད་ནས་ཆོད་པར་བྱིན་
གྱིས་རློབས། །འཆི་བ་རྗེས་སུ་དྲན་པར༴ འདྲེས་སོ། །དགོས་མེད་རྒྱུད་ལ་སྐྱེ་བར༴ །གཅིག་པུ་རི་ཁྲོད་འགྲིམ་པར༴ །ལྟོ་གོས་སྲིད་པ་ཆོས་པར༴
ལས་སྲོག་གཅེས་འཛིན་ཐོང་བར༴ །དཀའ་སྤྱད་བཅུད་ལེན་འབྱུང་བར༴ །རྟེན་འབྲེལ་ཐབས་ལ་མཁས་པར༴ །རང་དོན་ཆོས་སྐུ་ཐོབ་པར༴
གཞན་དོན་གཟུགས་སྐུ་འབྱུང་བར༴ །དོན་གཉིས་ལྷུན་གྱིས་གྲུབ་པར༴ །ལྷུན་གྲུབ་ཕུན་སུམ་ཚོགས་པར་བྱིན་གྱིས་རློབས། །དཔལ་ལྡན་བླ་མ་

ཁྱེད་སྐུ་ཅི་འདྲ་དང་། །ཅེས་པ་ལ་སོགས་ཚང་བར་བརྗོད། བསྡུ་ན་དེས་ཆོག །སྤྲོ་ན་རང་གིས་གང་འདོད་ཀྱི་གསོལ་འདེབས་བྱ། དེ་ནས་སྐུ་
ལྔའི་བདག་ཉིད་ལ་གསོལ་བ་བཏབ་པ་ནི། བླ་མ་སྐྱེ་མེད་ཆོས་ཀྱི་སྐུ་ལ་གསོལ་བ་འདེབས་སོ། །བླ་མ་བདེ་ཆེན་ལོངས་སྤྱོད་རྫོགས་པའི་སྐུ་ལ༴
བླ་མ་འགྲོ་མགོན་ཅི་ཡང་སྤྲུལ་པའི་སྐུ་ལ༴ །བླ་མ་མི་འགྱུར་རྡོ་རྗེའི་སྐུ་ལ༴ །བླ་མ་མ་མངོན་པར་བྱང་ཆུབ་སྐུ་ལ༴ །དེ་ནས་བླ་མ་ཀུན་འདུས་ཀྱི་ངོ་
བོ་ལ་གསོལ་བ་བཏབ་པ་ནི། སྟོན་པ་སངས་རྒྱས་ཀུན་གྱི་ངོ་བོ་ཉིད། །བླ་མ་སངས་རྒྱས་རིན་པོ་ཆེ་ལ༴ །བསྟན་པ་དམ་ཆོས་ཀུན་གྱིས་འབྱུང་
གནས༑ བླ་མ་སངས་རྒྱས་རིན་པོ་ཆེ༴ འདྲེས་སོ། །འདྲེན་པ་དགེ་འདུན་ཀུན་གྱིས་ཡབ་གཅིག །བླ་མ༴ །ཡི་དམ་ལྷ་ཚོགས་ཀུན་གྱིས་
ངོ་བོ། །བླ་མ༴ །དཔའ་བོ་མཁའ་འགྲོ་ཀུན་གྱིས་བདག་ཉིད། །བླ་མ༴ །ཆོས་སྐྱོང་བསྲུང་མ་ཀུན་གྱིས་རྗེ་དཔོན། །བླ་མ༴ །དེ་ནས་

༄༅། །གསོལ་འདེབས་ཕུར་ཚུག་མ་བྱེད་པ་འདི། བདག་གཞན་མ་ནམ་མཁའ་དང་མཉམ་པའི་སེམས་ཅན་ཐམས་ཅད། སྒོ་
གསུམ་གུས་པ་དང་བཅས་པའི་སྒོ་ནས། བླ་མ་སངས་རྒྱས་རིན་པོ་ཆེ་ལ་གསོལ་བ་འདེབས་སོ། །ཞེས་རང་གཞན་ཀུན་གྱིས་མགྲིན་གཅིག་ཏུ་འུར་
ཏི་རི་རི་གསོལ་བ་བཏབ་སྟེ། བརྒྱ་སྟོང་ལ་སོགས་གང་འཐད་བྱའོ། །དེ་ཡང་ལུས་འགྲེ་ལོག་དང་འཕགས་སྟབས་ལ་སོགས་བྱེད་ཅིང་གསོལ་བ་
བཏབ༑ མིག་མཆི་མ་བཏོན་ཅིང་གསོལ་བ་བཏབ། ངག་འོ་དོད་འབོད་ཅིང་གསོལ་བ་བཏབ། སེམས་མོས་གུས་ཀྱི་གདུང་ཤུགས་ཆེན་པོས་
གསོལ་བ་བཏབ་པ་གལ་ཆེའོ། །དེ་ཡང་དངོས་སུ་བཞུགས་པའི་རྩ་བའི་བླ་མ་ལ་མོས་གུས་ཆུང་བའི་དམ་ཚིག་ཉམས་ན། ཡིད་ཀྱི་བསྐྱེད་པའི་བླ་མ་
བསྐལ་པ་མང་པོར་གསོལ་བ་བཏབ་ཀྱང་བྱིན་བརླབ་མི་འཇུག་པས་ངལ་བ་དོན་མེད་ཡིན། རྩ་བའི་བླ་མ་ལ་དམ་ཚིག་མ་བསྲུང་ན་གཞན་བླ་མ་དཀོན་

༄༅། །མཆོག་ལ་བསྐལ་པ་མང་པོར་གསོལ་བ་བཏབ་ཀྱང་། ངལ་བ་དོན་མེད་ཡིན་པར་གསུངས་སོ། །དེ་བས་ན་རྩ་བའི་བླ་མ་ཚད་དང་ལྡན་པའི་མོས་གུས་
ཀྱིས་དམ་ཚིག་མ་ཉམ་པར་ཚུལ་བཞིན་དུ་བསྲུང་ཤིང་གསོལ་བ་བཏབ་པ་གལ་ཆེའོ། །དེ་ནས་ཉམས་མ་ཡལ་བར་དབང་བཞི་བླང་བ་ནི། སངས་
རྒྱས་ཀུན་གྱིས་ངོ་བོ་ཉིད། །བླ་མའི་སྐུ་ལ་གསོལ་བ་འདེབས། །སྐུའི་བྱིན་གྱིས་བརླབ་ཏུ་གསོལ། །ལུས་ཀྱི་སྒྲིབ་པ་དག་ནས་ཀྱང་། །ལུས་
སྤྲུལ་སྐུར་གྲོལ་བར་བྱིན་གྱིས་རློབས། །ཅེས་བརྗོད་པས། བླ་མའི་སྤྱི་བོ་ནས་ཨོཾ་དཀར་པོ་འོད་ཟེར་དང་བཅས་པ་བྱུང་། རང་གི་སྤྱི་བོར་ཐིམ། ཕྱི་
བུམ་པའི་དབང་ཐོབ། ལུས་ཀྱི་སྒྲིབ་པ་དག་ནས། །སྤྲུལ་སྐུར་གྲོལ་བར་བསམ། །སངས་རྒྱས་ཀུན་གྱི་ངོ་བོ་ཉིད། །བླ་མའི་གསུང་ལ་གསོལ་
བ་འདེབས། །གསུང་གི་བྱིན་གྱིས་བརླབ་ཏུ་གསོལ། །ངག་གིས་སྒྲིབ་པ་དག་ནས་ཀྱང་། །ངག་ལོངས་སྐུར་གྲོལ་བར་བྱིན་གྱིས་རློབས། །ཅེས་

༄༅། །བརྗོད་པས། བླ་མའི་མགྲིན་པ་ནས་ཨཱཿདམར་པོ་འོད་ཟེར་དང་བཅས་པ་བྱུང་ནས། རང་གི་ལྕེའི་དབང་པོར་ཐིམ། གསང་
བའི་དབང་ཐོབ། ངག་གིས་སྒྲིབ་པ་དག་ནས། ལོངས་སྐུར་གྲོལ་བར་བསམ། སངས་རྒྱས་ཀུན་གྱི་ངོ་བོ་ཉིད། །བླ་མའི་ཐུགས་ལ་གསོལ༴
ཐུགས་ཀྱི་བྱིན་གྱིས་བརླབ༴ །ཡིད་ཀྱི་སྒྲིབ་པ་དག་ནས་ཀྱང་། །ཡིད་ཆོས་སྐུར་གྲོལ་བར་གྱིན་གྱིས་རློབས། །ཅེས་བརྗོད་པས། བླ་མའི་ཐུགས་ཀ་
ནས་ཧཱུྃ་སྔོན་པོ་འོད་ཟེར་དང་བཅས་པ་བྱུང་ནས། རང་གིས་སྙིང་གར་ཐིམ། ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་སྒྲིབ་པ་དག་ནས་ཆོས་སྐུར་
གྲོལ་བར་བསམ། སངས་རྒྱས་ཀུན་གྱིས་ངོ་བོ་ཉིད། །བླ་མའི་སྐུ་གསུང་ཐུགས་ལ་གསོལ་བ་འདེབས། །སྐུ་གསུང་ཐུགས་བྱིན་གྱིས་རླབས་ཏུ་
གསོལ༑ །ལུས་ངག་ཡིད་ཀྱི་སྒྲིབ་པ་དག་ནས་ཀྱང་། །ལུས་ངག་ཡིད་གསུམ་སྨིན་ཅིང་གྲོལ་བར་བྱིན་གྱིས་བརླབ་ཏུ་གསོལ། །ཅེས་བརྗོད་པས། 

བླ་མའི་སྐུ་གསུང་ཐུགས་ལ་འོད་ཟེར་དཀར་དམར་མཐིང་གསུམ་བྱུང་ནས། རང་གིས་ལུས་ངག་ཡིད་གསུམ་ལ་ཕོག །དེ་ཁོ་ན་ཉིད་བདེ་ཆེན་པོའི་
དབང་ཐོབ། སྒོ་གསུམ་ཆ་མཉམས་ཀྱི་སྒྲིབ་པ་དག་ནས། སྐུ་གསུམ་དབྱེར་མེད་ངོ་བོ་ཉིད་ཀྱིས་སྐུར་གྲོལ་བར་བསམ། གསུམ་པ་རྗེས་ནི། 
དེ་ནས་འཁོར་ཐམས་ཅད་བླ་མ་ལ་བསྡུ། བླ་མ་གདན་ཁྲི་དང་བཅས་པ་མར་བྱོན་ནས། དབུ་དུང་ཁང་གིས་ནང་དུ། སྐུ་ཆག་གང་ཙམ་དུ་གྱུར་ནས་ 
བཞུགས་པ་ལ་ཤེས་པ་ཅུང་ཞིག་གཏད། དེ་ནས་མར་བྱོན་མགྲིན་པ་ལོངས་སྤྱོད་ཀྱིས་འཁོར་ལོ་ན། སྐུ་མཚོན་གང་ཙམ་དུ་གྱུར་ནས་བཞུགས་པ་ལ་
ཤེས་པ་གཏད། དེ་ནས་མར་བྱོན་ནས། སྙིང་པདྨ་འདབ་བརྒྱད་ཀྱིས་སྟེང་དུ་སྐུ་ནས་འབྲེས་ཙམ་དུ་གྱུར་ནས་ཞུགས་པ་ལ་ཤེས་པ་གཏད། དེ་ནས་
བླ་མ་འོད་དུ་ཏུ་ཞུ་ནས་རང་ལ་ཐིམ། རང་ནམ་མཁའ་ལ་འཇའ་ཡལ་བ་བཞིན་དུ་སོང་སྟེ། མི་དམིགས་པའི་ངང་ལ་བཞག་གོ། །དེ་ནས་ཡང་རྣམ་རྟོག་

༄༅། །གཞན་གྱི་བར་ལ་ཆོད་པར་རང་ཉིད་རྡོ་རྗེ་སེམས་དཔའ་དང་སྤྱི་བོའི་བླ་མ་སྔར་བཞིན་དུ་གསལ་གདབ་ལ། དགེ་བ་འདིའི་མྱུར་དུ་
བདག །དཔལ་ལྡན་བླ་མ་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེའི་ས་ལ་འགོད་པར་ཤོག །གཞན་ཡང་སྨོན་ལམ་ནི། ཨེ་
མ་ཧོ། དེང་ནས་བཟུང་སྟེ་ནམ་མཁའ་གནས་ཀྱི་བར། །བདག་གི་དུས་གསུམ་བསགས་པའི་དགེ་རྩ་དང་། །ལུས་ངག་ཡིད་གསུམ་འདི་ཉིད་བླ་མ་
ཡི༑ །གང་དགོས་འདོད་ཡོན་ཕུན་སུམ་ཚོགས་པར་ཤོག །ཀུན་བཟང་དབྱེར་མེད་བླ་མ་དམ་པ་ཉིད། །
གདུལ་བྱའི་དོན་དུ་གཟུགས་སྐུར་འཁྲུངས་པ་ཡི། །ཡབ་ཡུམ་ལ་སོགས་གྲོགས་མཆོག་བྱེད་པར་ཤོག །ཡབ་ཡུམ་ལ་སོགས༴ །འདྲེའོ། །དེར་
ཡང་ལྷག་བསམ་བརྩེ་སེམས་ནུས་ལྡན་གྱིས། །སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། །འགལ་རྐྱེན་བསལ་ཤིང་མཐུན་རྐྱེན་བསྒྲུབ་པར་ཤོག །

འགལ་རྐྱེན་བསལ་ཤིང་མཐུན༴ །རོ་བརྒྱ་དྲི་སྟོང་ལྡན་པའི་ཞལ་ཟས་དང་། །སྲབ་འཇམ་ཡངས་པའི་གོས་སུ་གྱུར་ནས་ནི། །བླ་མ་དམ་པའི་སྐུ་
ལུས་འཚོ་བར་ཤོག །བླ་མ་དམ་པའི༴ །དེར་ཡང་འདོད་ཡོན་ལྔ་ལ་སོགས་པ་ཡི། །ཕྱི་ནང་གསང་བའི་བླ་ན་མེད་པའི་ཡི། །མཆོད་པ་ཀུན་གྱིས་
རྟགས་ཏུ་མཆོད་པར་ཤོག །མཆོད་པ་ཀུན༴ །རིན་ཆེན་སྣ་ཚོགས་ལས་གྲུབ་གདན་ཁྲི་དང་། །གཞལ་ཡས་ཁང་དང་ཞིང་ཁམས་རྣམ་དག་སུ། །
གྱུར་ནས་བླ་མའི་བརྟེན་གནས་བྱེད་པར་ཤོག །གྱུར་ནས༴  །དེར་ཡང་བདེ་བ་ཅན་སོགས་སངས་རྒྱས་ཀྱི། །ཞིང་ཁམས་རྣམ་དག་ཀུན་གྱིས་བཀོད་
པ་དང་། །མ་ལུས་པ་ཀུན་ཡོངས་སུ་རྫོགས་པར་ཤོག །མ་ལུས་༴ །ཀུན་ཁྱབ་ཟག་མེད་བདེ་ཆེན་ཀློང་ཡངས་སུ། མོས་གུས་ཆེན་པོ་འགྱུར་
བ་མེད་པ་ཡི། །བླ་མ་དམ་པའི་ཞབས་ཏོག་བྱེད་པར་ཤོག །བླ་མ་དམ༴ །དེར་ཡང་འོག་རྟ་བསྐལ་མཛོ་སྒོ་བཞོན་ཁྱི། །བྲན་དང་གཉེར་པ་ཡོན་

༄༅། །བདག་ལས་གྱུར་ནས། །བླ་མའི་ཞབས་ཏོག་ཚུལ་བཞིན་བྱེད་པར་ཤོག །བླ་མའི་ཞབས༴ །བླ་མའི་ཐུགས་ལ་ཤིན་ཏུ་
སྡུག་པ་ཡི། །མཐོ་རིས་ཡོན་ཏན་བདུན་ལྡན་ལུས་ཐོབ་ནས། །བླ་མའི་སྐུ་དང་མི་འབྲལ་ལུས་ཐོབ་ཤོག །བླ་མའི་སྐུ༴ །དེར་ཡང་མི་མཉེས་
སྐད་ཅིག་མི་བསྒྲུབ་ཅིང་། །ཟང་ཟིང་གཡུལ་ལ་བསྒྲུབ་པའི་ཞབས་ཏོག་ཀྱི། །རྟག་ཏུ་མཉེས་པ་ཁོ་ན་བསྒྲུབ་པར་ཤོག །རྟག་ཏུ༴ །མཚན་ཉིད་
བདུན་དང་ལྡན་པའི་དབང་པོ་ཡི། །དོན་དམ་ཕྱི་ནང་གསང་བ་བླ་མེད་ཀྱིས། །བླ་མའི་གསུང་ལ་རྟག་ཏུ་ཉན་པར་ཤོག །བླ་མའི་གསུང་ལ་རྟག་ཏུ༴ །
དེར་ཡང་ཞལ་ནས་གསུང་སོགས་བླ་མའི་བཀའ། །ཕྲ་ཞིང་ཕྲ་བ་ཙམ་ཡང་མི་བཅགས་ཤིང་། །རྟག་ཏུ་ཚུལ་བཞིན་བསྒྲུབ་པ་བྱེད་པར་ཤོག །རྟག་
ཏུ༴ །བླ་མའི་ཐུགས་རྗེ་བདག་ཅག་རྣམས་ཀྱི་རྒྱུད། །སྨིན་གྲོལ་མཐར་ཕྱིན་འབྲས་བུ་མྱུར་ཐོབ་ནས། །བླ་མའི་ཐུགས་དང་གཉིས་མེད་འདྲེས་པར་

ཤོག །བླ་མའི་ཐུགས༴ །དེར་ཡང་བླ་མའི་བསྟན་པ་ཕྱོགས་མེད་དུ། །དར་ཤིང་རྒྱས་ལ་ཡུན་རིང་གནས་བྱེད་ཅིང་། །བླ་མའི་ཐུགས་དགོངས་
རྫོགས་པར་བྱེད་པར་ཤོག །བླ་མའི་ཐུགས༴ །ཕྱོགས་བཅུ་དུས་བཞིའི་རྒྱལ་བ་སྲས་བཅས་ཀྱིས། །ལེགས་པའི་ཡོན་ཏན་ཐམས་ཅད་མ་
ལུས་པ། །བླ་མ་ཉིད་ལ་རྫོགས་བཞིན་མཐོང་བར་ཤོག །བླ་མ་ཉིད་ལ༴ །དེར་ཡང་སྐྱོན་དུ་གྱུར་པ་མ་མཐོང་ཤིང་། །དག་པའི་སྣང་བ་འབའ་
ཞིག་མཐོང་ནས་ནི། །ཚད་ལྡན་དད་གུས་རྒྱུན་ཆད་མེད་པར་ཤོག །ཚད་ལྡན༴ །མུ་མཐའ་མེད་པའི་སྟོབས་དང་རྫུ་འཕྲུལ་གྱིས། །བླ་མ་
དམ་པའི་ཕྲིན་ལས་རྣམ་པ་ལྔ། །ཁམས་གསུམ་སེམས་ཅན་ཀུན་ལ་འགྱེད་བར་ཤོག །ཁམས་གསུམ༴ །དེར་ཡང་ཁམས་གསུམ་སེམས་
ཅན་མ་ལུས་པ། །རང་དབང་མེད་པར་དབང་དུ་འདུས་ནས་ནི། །མཐར་ཐུགས་བླ་མའི་ཞིང་དེར་བཀོད་པར་ཤོག །མཐར་ཐུགས༴ །

༄༅། །ཆོས་ཉིད་ངང་ལ་གཡོ་བ་མི་མངའ་ཡང་། །གདུལ་བྱའི་དོན་དུ་སྐུ་གསུམ་མུ་མཐའ་མེད། །གང་འདུལ་སྟོན་མཛད་ཞིང་ཁམས་
ཅི་རྙེད་དེར། །བདག་ཀྱང་དེ་རྙེད་སྤྲུལ་ནས་སྐྱེ་བར་ཤོག །བདག་ཀྱང་༴ དེར་ཡང་སྔོན་གྱིས་སྨོན་ལམ་ཅི་བཏབ་རྣམས། །རྒྱ་ཁྱོན་ཆེ་བ་ནམ་
མཁའ་བཞིན་དུ་འགྲུབ་པར་ཤོག །རྒྱུན་མི་ཆད་པ་ནམ་མཁའ་བཞིན་དུ་འགྲུབ་པར་ཤོག །ཟད་མི་ཤེས་པ་ནམ་མཁའ་བཞིན་དུ་འགྲུབ་པར་ཤོག །
དགོས་འདོད་འབྱུང་བ་ནོར་བུ་བཞིན་དུ་འགྲུབ་པར་ཤོག །རང་ལ་མི་གནོད་པ་ཡི་གཞན་དོན་འབྱུང་བར་ཤོག །གཞན་ལ་མི་གནོད་པ་ཡི་རང་དོན་
འགྲུབ་པར་ཤོག །དོན་གཉིས་ལྷུན་གྲུབ་བླ་མའི་བསྟན་པའི་རྒྱན་དུ་ཤོག །དོན་གཉིས་ལྷུན་གྲུབ་བླ་མའི་བསྟན་པའི་རྒྱན་དུ་ཤོག །བསྡུ་ན་དེས་
 ཆོག །སྤྲོ་ན་རང་གིས་གང་འདོད་ཀྱིས་སྨོན་ལམ་བཏབ་བོ། །དེ་ནས་དུས་རྒྱུན་དུ་བླ་མའི་རྣལ་འབྱོར་འདི་སྤྱོད་ལམ་ཐམས་ཅད་དུ་ཁྱེར་ནས་རྣམ་པ་གང་འདོད་

ཀྱིས་ལྷར་བསྒྱུར་ཏེ། ཕྱག་དང་བསྐོར་བའི་དུས་སུ་མདུན་གྱི་ནམ་མཁར་བསྒོམས། བཟའ་བཏུང་ལ་རོལ་པའི་དུས་སུ་མགྲིན་པར་བསྒོམ་ནས་མཆོད་པ་
འབུལ༑ ཉལ་དུས་སྙིང་གིས་དཀྱིལ་ལམ་སྔས་སུ་བསྒོམས་ལ་བླ་མའི་པང་དུ་མགོ་སྔས་ནས་ཉལ་ཏེ། རྨི་ལམ་དུ་ཡང་ཟིན་པར་བྱེད། འགྲོ་དུས་དང་
འདུག་དུས་སྤྱི་བོར་བསྒོམས། བྱིན་བརླབ་བྱེད་དུས་ལག་མཐིལ། ཉམ་རྟོག་བོག་འདོན་འདོད་ན་བླ་མ་ཆོས་སྐུ། བསྐྱེད་རིམས་བརྟེན་ཅིང་གཟི་བརྗིད་ཆེ་
བར་འདོད་ན་ལོངས་སྐུ། གཞན་དོན་རྒྱ་ཆེན་འབྱུང་བར་འདོད་ན་སྤྲུལ་སྐུ། ཚེ་རིང་བར་འདོད་ན་ཚེ་དཔག་མེད། ནད་མང་ན་སྨན་བླ། སྤང་སེམས་
ཆུང་ན་ཤཱཀ་ཐུབ། ཤེས་རབ་ཆུང་ན་འཇམ་དབྱངས། སྙིང་རྗེ་ཆུང་ན་སྤྱན་རས་གཟིགས། མཐུ་སྟོབས་ཆུང་ན་ཕྱག་རྡོར་དུ་བསྒོམས་པས་ཐད་སོའི་ཡོན་ཏན་
འབྱུང་ངོ་། །གཞན་ཡང་མི་མཐུན་པའི་གེགས་སེལ་བ་ལ། བཟླས་པའི་ནུས་པ་བུལ་ན་མགྲིན་པ། བྱིང་རྨུག་ཤས་ཆེ་ན་དཔྲལ་བའི་མཛོད་སྤུ། རྒོད་

༄༅། །འཐོར་ཤེས་ཆེ་ན་ལྟེ་འོག་རྩ་གསུམ་འདུས་མདོ། །ན་བ་ལ་གར་ན་བའི་གཟེར་ཐོག །སྙིང་རླུང་ལང་ན་སྙིང་གིས་དཀྱིལ། མཐོང་
སྣང་མང་ན་རང་གིས་ལུས་ཞིང་གིས་རྡུལ་སྙེད་དུ་སྤྲུལ་ལ། ལུས་རེ་རེའི་སྤྱི་བོར་བླ་མ་རེ་རེ་བསྒོམས། སྲེད་པ་ཆེ་ན་སྣང་བ་ཐམས་ཅད་བླ་མར་བསྒོམས། 
ཟ་འདོད་བྱུང་ན་མགྲིན་པ། ཉམ་རྟོག་ལ་བོག་མྱུར་དུ་འདོན་ན་ཡིད་བཞིན་གྱི་ནོར་བུ་རིན་པོ་ཆེ། ཚ་བའི་ནད་བླ་མ་སྐུ་མདོག་དཀར་པོ། གྲང་བའི་ནད་ལ་
སྔོན་པོ། འདུས་པའི་ནད་ལ་ལྗང་གུ། ཀླུ་ནད་ལ་ཕྱག་རྡོར་དུ་བསྒོམས་པས་ཐད་སོ་ཐད་སོའི་གེགས་སེལ་བར་ངེས་སོ། །སྤྱིར་གང་ན་བའི་ན་རང་དེ་བླ་
མར་བསྒོམས་ཤིང་། དགག་བསྒྲུབ་མེད་པར་དད་པ་མོས་གུས་དང་ལྟ་བསྒོམ་གྱིས་ལམ་ཁྱེར་བྱས་ན། ནད་བླ་མར་སློང་བའི་གདམས་ངག་ཡིན་པས་
འདི་བས་ཟབ་མེད་པར་གསུངས་སོ། །སྤྱིར་གནས་སྐབས་དང་མཐར་ཐུགས་གིས་སྐྱོན་ཐམས་ཅད་བསལ་བ་དང་། ཡོན་ཏན་ཐམས་ཅད་བསྒྲུབ་པ་ལ་

བླ་མའི་རྣལ་འབྱོར་གཅིག་པོས་ཆོག་པས་ཐབས་གཞན་གང་ཡང་མི་བཙལ་བར། འདི་གཅིག་པུ་ལ་བློ་རྩེ་གཅིག་ཏུ་བཀལ་ཞིང་ངེས་ཤེས་བསྐྱེད་ནས་ནན་ཏན་
བྱེད་པ་གལ་ཆེ་བའོ། །གཉིས་པ་ཀུན་ཁྱབ་བླ་མའི་མོས་གུས་ནི། སྣང་ཞིང་སྲིད་པའི་ཆོས་ཐམས་ཅད་དཔལ་ལྡན་བླ་མ་དམ་པའི་དངོས་གཞིར་རྟོག་པའོ། །
རྗེ་བྱམས་སེམས་པས། སྣང་སྲིད་ཀུན་བླ་མར་མོས་གུས་བསྒོམས། །ཅེས་པ་དང་། གསང་སྙིང་ལས། ཐམས་ཅད་མ་ལུས་ཆོས་སུ་ཆོག །སངས་
རྒྱས་ཉིད་ལས་གཞན་མ་ཡིན། །ཅེས་པ་དང་། ངེས་དོན་འདུས་པ་ལས། ཐམས་ཅད་ཡེ་ཤེས་ཆེན་པོར་གསལ། །མ་རིག་མུན་པ་གདོད་ནས་དག །
ཅེས་པ་དང་། མདོ་སྡེ་ལས། སངས་རྒྱས་སེམས་ཅན་ལ་སོགས་པ། །ཐམས་ཅད་མ་ལུས་ལུས་པ་མེད། །ཀུན་ཀྱང་རང་བྱུང་ཡེ་ཤེས་ཉིད། །
ཅེས་གསུང་པས། བླ་མ་ ཀུན་བཟང་ སངས་རྒྱས་ རང་བྱུང་གིས་ཡེ་ཤེས་ཞེས་བྱ་བ་རྣམས་དོན་གཅིག་མིང་གིས་རྣམས་གྲངས་ཡིན་པའི་ཕྱིར་

༄༅། །རོ༑ །དེ་ལ་སྤྱིར་བླ་མའི་རྣལ་འབྱོར་གྱིས་གོ་དོན་ལ་གསུམ་སྟེ། ཕྱིའི་བླ་མའི་རྣལ་འབྱོར་དང་། ནང་གིས་བླ་མའི་རྣལ་འབྱོར་དང་། 
གསང་བ་དོན་གྱི་བླ་མའི་རྣལ་འབྱོར་རོ། །དང་པོ་ནི། ཆོས་སྐུ་ནི་ཀུན་ཏུ་བཟང་པོ། ལོངས་སྐུ་ནི་རྒྱལ་བ་རིགས་ལྔ། སྤྲུལ་སྐུ་ནི་ཐུབ་པ་དྲུག་གམ། བསྐལ་
བཟང་གི་སངས་རྒྱས་སྟོང་རྩ་གཉིས། དེ་དག་ཀུན་འདུས་ཀྱིས་ངོ་བོ་ནི་རྩ་བའི་བླ་མ། རྩ་བའི་བླ་མ་དེའི་ཐུགས་ནི་ཆོས་སྐུ། གསུང་ནི་ལོངས་སྐུ། སྐུ་ནི་
སྤྲུལ་སྐུའོ། །དེ་ལྟར་བླ་མ་སྐུ་གསུམ་གྱི་ངོ་བོར་གནས་པ་ལ་ཚད་དང་ལྡན་པའི་མོས་གུས་ཀྱི་བླ་འབྱོང་བ་ནི། ཕྱིའི་བླ་མའི་རྣལ་འབྱོར་རོ། །གཉིས་པ་ནི། 
སེམས་ཉིད་གདོད་མ་ནས་སྐྱེ་བ་མེད་པར་གནས་པ་དེ། སྐྱེ་མེད་དུ་གོ་ཤིང་རྟོག་མེད་དུ་ཉམས་སུ་མྱོང་སྟེ། སེམས་རྟོག་མེད་དུ་གནས་པ་བླ་མ་ཆོས་སྐུ། 
བདེ་བ་ལ་ཞེན་པ་མེད་པ་བླ་མ་ལོངས་སྐུ། གསལ་ལ་འཛིན་པ་མེད་པ་བླ་མ་སྤྲུལ་སྐུའོ། །དེ་ལྟར་སེམས་སྐད་ཅིག་མའི་ངོ་བོར་བདེ་གསལ་མི་རྟོག་དབྱེར་

མེད་དུ་གནས་པ་ལ་ཉམས་མྱོང་གིས་བློ་འབྱོང་བ་ནི། ནང་གིས་བླ་མའི་རྣལ་འབྱོར། གསུམ་པ་ནི། སེམས་ཉིད་གཟུང་འཛིན་སྤྲོས་པའི་མཐའ་ཐམས་
ཅད་དང་བྲལ་བ་བླ་མ་ཆོས་སྐུ། རང་རིག་ལ་བདག་ཏུ་མ་བཟུང་བ་བླ་མ་ལོངས་སྐུ། རང་སྣང་ལ་ཡུལ་དུ་མ་བཟུང་བ་བླ་མ་སྤྲུལ་སྐུ། དེ་ལྟར་སེམས་ཉིད་
སྐད་ཅིག་མའི་ངོ་བོར་སྐུ་གསུམ་དབྱེར་མེད་གནས་པ་ལ་རང་རིག་པའི་ཤེས་རབ་འབྱོང་པ་ནི། གསང་བ་དོན་གྱིས་བླ་མའི་རྣལ་འབྱོར། ཀུན་ཁྱབ་བླ་མའི་
མོས་གུས་མཚན་ཉིད་པ་འདི་ནས་རྟོག་པ་ཡིན་ནོ། །བདུན་པ་ཧཱུྃ་སྦྱངས་བ་ནི། བར་ཆད་བསྲུང་ཕྱིར་ཧཱུྃ་རིང་བསྒྲང་། །ཧཱུྃ་གི་སྦྱོར་བས་ཕྱོགས་མཚམས་
བསྲུང་༑ །ཅེས་འབྱུང་བས། །བླ་མའི་རྣལ་འབྱོར་གྱིས་རྗེས་སུ་འདི་ལྟར་ཧཱུྃ་སྦྱངས་བྱ་སྟེ། རང་ཉིད་ཡི་དམ་གྱིས་ཁྲོ་བོ་ལྷ་གང་རུང་དུ་བསྒོམ་པའི་ཐུགས་
ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་མཐིང་ནག་ཤིན་ཏུ་འཇིགས་པ་རང་སྒྲ་འུ་རུ་རུ་གྲགས་པ་གཅིག་བསྒོམས། དེ་ལ་དེ་འདྲ་བའི་ཧཱུྃ་གཅིག་འཕྲོས་པས། 

༄༅། །ཁོག་སྟོད་ཀྱིས་ལུས་གདོས་བཅས་དང་ནད་གདོན་སྡིག་སྒྲིབ་ཐམས་ཅད་ཡར་དེད་སྟེ། ན་བུན་སྔོན་དམར་གྱིས་ཚུལ་དུ་ཚངས་པའི་བུ་ག་
ནས་ཕྱུར་གྱིས་སོང་ནས་དེའི་མལ་ཁྲུ་མ་དགང་བ་ལྟ་བུར་བསམ། དེ་ནས་ཧཱུཾ་མར་བྱུང་ཐུགས་ཀའི་ཧཱུྃ་ལ་གཡས་བསྐོར་གཅིག་བྱས་ནས་ལག་སྡེབ་གཡས་པ་
སྔོན་བཞིན་སྦྱངས། སྡེབ་གསུམ་པ་དེས་འདྲེས་སོ། དེ་ནས་ཧཱུྃ་ཐུགས་ཀའི་ཧཱུྃ་ལ་བསྟིམ། ཐུགས་ཀའི་ཧཱུྃ་ལ་ཤེས་པ་གཏད་ལ། རླུང་ཁུག་གཅིག་
བཟུང་བ་དེ་བཏང་བ་དང་སྤྲད་ལ། ཧཱུྃ་དེ་ལས་ཧཱུྃ་གྲངས་མེད་པ་འཕྲོས་པས། ལུས་ཐམས་ཅད་ཟང་ཐལ་དུ་སོང་ནས། འཇིག་རྟེན་གྱིས་ཁམས་ཐམས་
ཅད་གང་སྟེ། ཧཱུྃ་སྒྲ་ཏི་རི་རི་གྲགས་པར་བསམ། ཡང་རླུང་ཚུར་རྔུབ་པ་དང་སྤྲད་ལ། ཧཱུྃ་ཐམས་ཅད་བ་སྤུའི་བུ་ག་ནས་ཚུར་ཞུགས་ནས་ལུས་ཀྱིས་ནང་
ཐམས་ཅད་གང་སྟེ། ཧཱུྃ་སྒྲ་ཏི་རི་རི་གྲགས་པར་བསམ། ཧཱུྃ་ཕྱིར་འགྲོ་ཡར་འོང་གང་བྱེད་ཀྱང་ཕྱི་ནང་གི་ཧཱུྃ་ལ་འཕེལ་འགྲིབ་མེད་པར་བསྒོམ་མོ། །དེ་

དེ་ལྟ་བུའི་རླུང་ཁུག་བརྒྱ་རྩ་བརྒྱད་ལ་སོགས་བཟུང་ཞིང་སྦྱངས། ངག་ཏུ་ཧཱུྃ་ཞེས་བསྒྲངས་ཤིང་བསྔོ་བ་སྨོན་ལམ་བྱའོ། །དེ་ལྟར་བྱས་པས་བར་ཆད་ཐམས་
ཅད་སེལ་བའོ། །བརྒྱད་པ་འཕོ་བ་ནི། སློབ་དཔོན་པདྨས། ཀྱེ་མ་ བདག་ལ་འཆི་ཁ་བར་དོ་འཆར་དུས་འདིར། །ཀུན་ལ་ཆགས་སེམས་
ཞེན་འཛིན་སྤང་བྱས་ནས། །གདམས་ངག་གསལ་བའི་དོན་ལ་མ་ཡེང་འཇུག །རང་རིག་སྐྱེ་མེད་ནམ་མཁའི་དབྱིངས་སུ་འཕོ། །ཅེས་གསུང་པ་ལྟར་
འཕོ་བ་བསྒོམ་པ་ལ། དང་པོ་སྐྱབས་འགྲོ་སེམས་བསྐྱེད་བྱ། དེ་ནས་རང་གར་འདུག་པའི་ས་ཕྱོགས་དེ་བདེ་བ་ཅན་གྱིས་ཞིང་ཁམས་ཡིན་ཨཾ་སྙམ་པའི་
འདུན་པ་རྩེ་གཅིག་ཏུ་བཟུང་ལ། སྐད་ཅིག་གི་པདྨ་དང་ཟླ་བའི་གདན་ལ་རང་ཉིད་ཐུགས་རྗེ་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་བཞི་པ། ཕྱག་
གོང་མ་གཉིས་ཀྱི་ཐུགས་ཀར་ཐལ་མོ་སྦྱར་བ། གཡས་ཀྱི་འོག་མས་མུ་ཏིག་གིས་ཕྲེང་བ་འདྲེན་པ། གཡོན་གྱིས་འོག་མས་མེ་ཏོག་པདྨ་འཛིན་པ། ཞབས་

༄༅། །རྡོ་རྗེའི་སྐྱིལ་དཀྲུང་དུ་བཞུགས་པ་དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། སྙིང་པདྨ་འདབ་བརྒྱད་ཀྱིས་སྟེང་དུ། 
རྩ་དབུ་མ་རག་དུང་ལྟ་བུ་ཕྱི་དཀར་ལ་ནང་དམར་བ་རྦ་ལྕག་ཙམ། ཡར་སྣེ་སྦོམ་པ་སྤྱི་གཙུག་སུ་ཟང་ཐལ་ཧ་རེ་སོང་བ། མར་སྣེ་ཕྲ་བ་སྙིང་པདྨ་
འདབ་བརྒྱད་དུ་ཟུག་པ། རྩ་དབུ་མའི་ནང་། སྙིང་པདྨ་འདབ་བརྒྱད་ཀྱི་ཟེའུ་འབྲུའི་སྟེང་དུ། རང་གིས་རྣམ་པར་ཤེས་པའི་ངོ་བོ་ཐིག་ལེ་དཀར་ལ་
དམར་བའི་མདངས་ཆགས་པ་སྲན་འབྲུ་ཙམ་འམ། བྱིའུའི་སྒོང་ང་ཙམ་དད་པ་མོས་གུས་དང་ལྡན་པ་འཕར་ལིང་ལིང་བྱེད་པ་གཅིག་བསྒོམས། སྤྱི་
གཙུག་ཁྲུ་གང་གིས་སོར་པདྨ་དང་ཟླ་བའི་གདན་ལ། དཀོན་མཆོག་ཀུན་འདུས་ཀྱི་ངོ་བོ་རྩ་བའི་བླ་མ་དང་གཉིས་སུ་མེད་པ་ཆོས་སྐུ་སྣང་བ་མཐའ་ཡས། 
སྐུ་མདོག་དམར་པོ་ཞལ་གཅིག །ཕྱག་གཉིས་ཏིང་ངེ་ཛིན་གྱིས་ཕྱག་རྒྱ་མཛད་པ། ཞབས་རྡོ་རྗེའི་སྐྱིལ་དཀྲུང་དུ་བཞུགས་པར་བསྒོམས། སྣང་

ལ་རང་བཞིན་མེད་པར་བསྒོམས་པ་ནི་བསྐྱེད་རིམ་སྤྱིའི་ལུགས་སོ། །དེ་ནས་ཕཊ་བརྗོད་པས། རྣམ་པར་ཤེས་པའི་ངོ་བོ་ཐིག་ལེ་དེ་རྩ་དབུ་མའི་ནང་ནས་
སྐར་མདའ་བཞིན་དུ། ཡར་རྒྱང་ཤིག་སོང་ནས་སྣང་བ་མཐའ་ཡས་ཀྱི་ཐུགས་ཀར་ཐིམ་པར་བསམ་ཤིང་། དེ་འདྲ་བ་ཁོ་ན་བརྒྱ་སྟོང་ལ་སོགས་སྦྱང་
བའོ༑ །དེ་ནས་སྣང་བ་མཐའ་ཡས་དང་བཅས་པ་འོད་ཞུ་ནས་རང་ལ་ཐིམ། རང་ནམ་མཁའ་ལ་ཡལ་བར་བསམ་ཤིང་། མི་དམིགས་པའི་ངང་
ལ་བཞག་གོ། །དེ་ཡང་རང་ཉིད་ཐུགས་རྗེ་ཆེན་པོ་དང་། སྣང་བ་མཐའ་ཡས་སྔར་བཞིན་དུ་གསལ་གདབ་ལ། དད་པ་མོས་གུས་ཆེན་པོས་གསོལ་
བ་གདབ་པ་ནི། དབྱངས་དང་བཅས་པས་འདི་སྐད་དོ། །མ་ནམ་མཁའ་དང་མཉམས་པའི་སེམས་ཅན་ཐམས་ཅད་རྣམས། ཆོས་སྐུ་སྣང་བ་
མཐའ་ཡས་ལ་གསོལ་བ་འདེབས། །དྲིན་ཆེན་རྩ་བའི་བླ་མ་ལ་གསོལ་བ་འདེབས། །བར་དོ་འདི་རུ་ཆོད་པར་བྱིན་གྱིས་རློབས། །ཕུང་པོ་ལྷག་མེད་

༄༅། །འགྲུབ་པར་བྱིན་གྱིས་རློབས། །མཁའ་སྤྱོད་ལམ་སྣ་ཟིན་པར་བྱིན་གྱིས་རློབས། །འཇའ་ལུས་ཆོས་སྐུ་ཐོབ་པར་བྱིན་གྱིས་རློབས། །
ཚེ་འདི་དང་ཕྱི་མ་བར་དོ་གསུམ།  །བླ་མ་མིན་པ་བདག་ལ་རེ་ས་མེད། །སྐྱབས་གནས་རེ་ལྟོས་རྩེ་གཅིག་བླ་མ་མཁྱེན། །ཐུགས་རྗེ་མ་ཆུང་མཁྱེན་པས་
བདག་ལ་གཟིགས། །ཞེས་གསོལ་བ་བཏབ་པ་དང་འཕོ་བ་སྦྱང་བ་གཉིས་རེས་མོས་སུ་བྱའོ། །དེ་ལྟར་འཕོ་བ་བསྒོམ་པ་ལ་སྦྱོང་བ་དང་། ལས་ལ་
སྦྱོར་བ་གཉིས། དང་པོ་ནི། འཆི་ནད་ཀྱིས་མ་ཐེབ་བར་དུ་སྔར་བཞིན་སྦྱང་བའོ། །དེ་ཡང་ཚེ་འདིར་ཁྱི་བདུན་གྱིས་དེད་ཀྱང་མི་བརྗེད་པ་ཙམ་དུ་སྦྱངས་
དགོས༑ དེ་ལྟར་མ་སྦྱངས་ན་འཆི་ཁའམ། བར་དོར་མི་ཟིན་ཏེ། བླ་མ་གཉན་གྱིས་མ་བསྒོམ་སངས་རྒྱས་འཕོ་བ་ཟེར་ཡང་བསྒོམ་དགོས། དེ་ལྟར་
ཤེས་པ་གསལ་དུས་མ་བསྒོམ་ན། ངར་ཆེན་ངར་ཆུང་འཕྲོད་པའི་དུས་སུ་འཕོ་མི་ནུས་ཏེ། ལྐུག་པའི་བརྡའ་མཚོན་པ་སྐད། ཅེས་གསུངས་པས། 

རྟག་ལེགས་པར་མ་ཐོན་གྱིས་བར་དུ་བསྒོམ་དགོས་ཏེ། རྟག་ནི། སྤྱི་བོར་ཚ་ཤར་ན་ཤར་འོང་བ་དང་། སྐྲ་མགུལ་བ། སྐྲངས་བ་དང་། ཁྲག་
དང་ཆུ་སེར་རྡོལ་བ་དང་། ཚངས་བུག་བུག་པ་དང་། རྨི་ལམ་དུ་ནམ་མཁའ་ལ་འཕུར་བ་ལ་སོགས་འབྱུང་བའོ། །དེ་ཡང་སྦྱང་དྲག་ན་ཚེ་འཕོ་ཡང་
སྲིད༑ གལ་ཏེ་དུས་མིན་ལ་འཕོས་ན་ལྷ་བསད་པའི་སྡིག་པ་ཡོད་པས། ངན་སོང་དུ་འགྲོ་བར་གསུང་། དེ་བས་ན་སྦྱང་བའི་ཚོད་ཟིན་པར་བྱའོ། །
དུས་མིན་ལ་འཕོ་མི་ཤོར་བའི་གདམས་ངག་ཀྱང་། རྣམ་པར་ཤེས་པ་ཡར་འཕོ་ཤིང་། སྣང་བ་མཐའ་ཡས་དང་བཅས་པ་མར་བསྟིམ་པའོ། །
གཉིས་ལས་ལ་སྦྱོར་བ་ལ་འཆི་བ་རིམ་སྐྱེས་པ་དང་། གཅིག་ཆར་པ་གཉིས། དང་པོ་ནི། འཆི་ངེས་པའི་ནད་ཀྱིས་ཐེབ་པའི་ཚེ། ནོར་རྫས་གང་
ཡོད་ཆོས་ཕྱོགས་སུ་བཏང་ནས། རང་ཆགས་པའི་རྟེན་མེད་པར་བྱེད། རང་འཆི་བའི་ཤུལ་དུ་སྡིག་པ་དང་། མྱ་ངན་དང་། དུ་འཛིངས་ལ་སོགས་

༄༅། །འཚམས་སྦྱོར་ངན་པ་མི་བྱེད་པའི་བསྒོ་གཏམ་དམ་པོ་བྱེད་ནས་ཁས་ལེན་དམ་བཅའ་བྱེད་བཅོལ། བླ་མའམ། གྲོགས་མཆེད་
དམ༑ དགེ་བའི་བཤེས་གཉེན་བཟང་པོ་ལ་འཕོ་བའི་གསལ་འདེབས་བྱེད་བཅོལ། སྔར་བྱས་ཀྱི་སྡིག་པ་བཤགས་ཤིང་གསོ་སྦྱང་བླང་བ་ཞུ། དེ་ནས་
འབྱུང་བ་ཐིམ་སྡུད་བྱེད་པའི་ཚེ། གསལ་འདེབས་པས་གསལ་འདེབས་བྱེད་ཅིང་། རང་གི་འཕོ་བ་བསྒོམ་པའི་སྦྱོར་བ་ལ་སྐྱབས་འགྲོ་སེམས་བསྐྱེད་
བྱ༑ སེམས་བསྐྱེད་ཀྱིས་ཁྱད་པར་གོང་དང་འདྲའོ། །དེ་ནས་དངོས་གཞི་འཕོ་བ་བསྒོམས་པ་ནི། སྔར་དང་འདྲ་བ་ལ། ཁྱད་པར་དུ་རྣམ་པར་ཤེས་
པ་ཡར་འཕོ་ཅི་ཐུབ་བྱེད། མར་མི་བསྟིམ་ནས་སྣང་བ་མཐའ་ཡས་དང་བཅས་པ་ནམ་མཁའ་ལ་ཡལ་བར་བསམ་ཤིང་། མི་དམིགས་པའི་ངང་ལ་བཞག་
གོ༑ །ན་ཚ་གཟེར་གཟུགས་ཆེ་ཡང་སྙིང་རུས་ཆེན་པོས་དེ་ལྟར་སྦྱང་བ་ས། བར་དོ་མེད་པར་བདེ་བ་ཅན་དུ་སྐྱེ་བར་ངེས་སོ། །དེ་ལྟར་འཕོ་བ་ཐེབ་ན། 

དབུགས་སོང་མ་ཐག་དུ་སྤྱི་བོ་སྐྲང་བའམ། ཁ་སྣ་ནས་ཁྲག་གམ། ཆུ་སེར་རྡོལ་བ་ལ་སོགས་ཐེབ་པའི་རྟགས་ངེས་པར་འབྱུང་ངོ་། །རྟག་བྱུང་ན་
གསལ་འདེབས་མི་དགོས། མ་བྱུང་ན་རྣ་བ་ལ་མཆུ་མ་རེག་པ་ཙམ་དུ་གཏད་པའམ། སྨྱུག་མའམ། ཤོག་གུའི་སྦུ་གུ་རྣ་བ་ལ་གཏད་དེ། སྐད་
སྙན་ལ་ཚིག་གསལ་བར་དལ་བུས་གསལ་འདེབས་བྱའོ། །རྟག་མ་བྱུང་བར་ཡང་ཡང་བྱའོ། །དེ་ཡང་སྔར་གང་ལ་གོམ་པའི་འཕོ་བ་དེ་ཉིད་མིན་པ་གཞན་
གྱིས་གསལ་འདེབས་བྱེད་མི་ཉན་ནོ། །གཉིས་པ་འཆི་བ་གཅིག་ཆར་བ་ནི། གོང་བཞིན་མ་ཚུད་པར་གློ་བུར་དུ་མྱུར་དུ་འཆི་ན། སྐྱབས་འགྲོ་སེམས་
བསྐྱེད་སྐད་ཅིག་དྲན་རྫོགས་སུ་བྱེད་ཅིང་། འཕོ་བ་སྦྱང་ལུགས་གོང་དང་འདྲའོ། །དེ་གཉིས་གང་ལ་ཡང་ཉེ་དུ་དང་ཟས་ནོར་ལ་སོགས་ཚེ་འདིའི་ཞེན་
ཆགས་སྤང་བ་གལ་ཆེ། སྒེག་མོས་མེ་ལོང་ལ་ལྟ་བ་ལྟ་བུའི་བྲོད་པ་བསྐྱེད་པ་གལ་ཆེ། ལུས་སེམས་ཁོང་ཀློད་བག་ཕབ་ནས་བསྒོམ་པ་གལ་

༄༅། །ཆེའོ། །སྤྱིར་འཆི་ཁའི་འཚམས་སྦྱོར་ངན་ཅིང་འཕོ་བས་མ་ཟིན་ན། ཚེ་འདིར་མི་དགེ་བ་སྤང་ཤིང་དགེ་བ་བསྒྲུབ་པའི་གང་
ཟག་ཡིན་ཀྱང་། ངན་སོང་དུ་འགྲོ་བར་གསུངས། འཆི་ཁའི་འཚམས་སྦྱོར་བཟང་ཤིང་འཕོ་བས་ཟིན་ན། སྡིག་ཅན་ཡིན་ཀྱང་ཐར་པ་ཐོབ་པར་གསུང་
སྟེ༑ མཁའ་འགྲོ་ཀུན་ཏུ་རྟོགས་པའི་རྒྱུད་ལས། རྣམ་ཤེས་རླུང་ལ་ཞོན་ནས་ནི། །འོག་གིས་ལམ་ལ་འཕོས་གྱུར་ན། །ཆོས་ལ་གོམ་པའི་གང་ཟག་
ནི༑ །ངན་སོང་དག་ཏུ་སྐྱེ་བར་འགྱུར། །མགྲོན་པོ་ལམ་དུ་ཞུགས་པའི་མི། །གྲོགས་ཀྱི་བསྒྱུར་བ་ཅི་བཞིན་ནོ། །རྣམ་ཤེས་རླུང་ལ་ཞོན་པ་ནི། །
སྟེང་གི་ལམ་ལ་འཕོས་གྱུར་ན། །སྡིག་ལ་གོམ་པའི་གང་ཟག་རྣམས། །མཐོ་རིས་དག་ཏུ་སྐྱེ་བ་འགྱུར། །མགྲོན་པོ་ལམ་དུ་ཞུགས་པའི་མི། །
གྲོགས་གིས་བསྒྱུར་བ་ཅི་བཞིན་ནོ། །ཅེས་གསུངས་སོ། །དེ་བས་འཆི་ཁའི་འཚམས་སྦྱོར་བཟང་བ་དང་། འཕོ་བས་ཟིན་པ་གལ་ཆེའོ། །དེ་

ལྟར་སྔོན་འགྲོའི་ཆོས་རྣམ་ལ། གང་ཟག་གིས་བློ་རིག་དང་བསྟུན་ལ། རྒྱས་བསྡུས་འབྲིང་གསུམ་སྣ་ཚོགས་ཤེས་པར་བྱའོ། །སྤྱིར་སྔོན་འགྲོའི་
ཆོས་འདི་རྣམས་ལ་ཉམས་ལེན་ལེགས་པོ་བྱས་ནས། རྒྱུད་ལ་སྨིན་པར་བྱས་ན། དངོས་གཞི་ལ་ཡང་ལེགས་པོ་འོང་། །འདི་ལ་ཉམས་ལེན་ལེགས་
པོ་མ་བྱས་རྒྱུད་ལ་སྨིན་པར་མ་བྱས་ན། དངོས་གཞི་ལ་ཡང་ལེགས་པོ་མི་འོང་བ་ནི། རྨིང་ལེགས་ཉེས་ལ་མཁར་ལེགས་ཉེས་འོང་བ་དང་འདྲ་བའི་
ཕྱིར་དང་། སྔོན་འགྲོའི་ཆོས་རང་གིས་ཀྱང་ཐར་པ་ཐོབ་ནུས་པའི་ཕྱིར་ནན་ཏན་བྱེད་པ་ལ་གལ་ཆེའོ།། །།གཉིས་པ་དངོས་གཞི་ལ་དྲུག་སྟེ།
དང་པོ་ལུས་ངག་ཡིད་གསུམ་གྱི་བཞག་ཐབས་བསྟན་པ་དང་། ཉམས་རྟོག་སྐྱེ་ཚུལ་བསྟན་པ་དང་། སྐྱོན་ངོས་བཟུང་ནས་སྤང་ཚུལ་བསྟན་པ་དང་། 
ཡོན་ཏན་ངོས་བཟུང་ནས་བསྐྱེད་ཚུལ་བསྟན་པ་དང་། ཐེག་པ་གོང་མའི་གོལ་ས་གཅོད་ཅིང་ཆེ་བ་བཏོན་པའི་ཕྱིར་འོག་མ་དང་ཁྱད་པར་དབྱེ་བ་དང་། 

༄༅། ། གོང་འོག་གི་ཁྱད་པར་སྐྱོན་ཡོན་འབྱེད་དགོས་པའི་གཏན་ཚིག །དང་པོ་ལུས་ངག་ཡིད་གསུམ་གྱི་བཞག་ཐབས་བསྟན་པ་ནི། 
སྤྱིར་བཀའ་བརྒྱུད་སོ་སོའི་ཕྱག་སྲོལ་གཙོ་ཆེ་ལ། ཁྱད་པར་དུ་ལུས་ཀྱི་བཞག་ཐབས་ནི། རྣམ་སྣང་གི་ཆོས་བདུན་བཅས་པས་སྐྱོན་གེགས་མི་འབྱུང་
ཤིང་། ཉམས་རྟོག་ཡོན་ཏན་རང་ཤུགས་གིས་སྐྱེ་བར་གསུངས་པས་རྣམ་སྣང་གིས་ཆོས་བདུན་བཅའ་བ་གལ་ཆེ་སྟེ། ལམ་རིམ་ལས། བདུན་
ལྡན་བྲོད་པས་ཆོས་བདུན་ཆོས། །ཅེས་དང་། རྗེ་བི་མ་ལ་མི་ཏྲས། བདེ་བའི་སྟན་ལ་ཆོས་དྲུག་ལྡན་པས་བསྒོམ་པར་བྱ། །ཅེས་གསུངས་པས། 
རྐང་པ་སྐྱིལ་དཀྲུང་། ལག་པ་མཉམ་བཞག་གིས་ཕྱག་རྒྱ་བཅའ། རྐེད་པ་མདའ་ལྟར་བསྲང་། མགྲིན་པ་ཅུང་ཞིག་དགུག །ལྕེ་རྩེ་ཡར་རྐན་
ལ་གཏད། མིག་སྣ་རྩེ་དབབ་པའོ། །དེ་ལྟར་ལུས་དྲང་བས་རྩ་དྲང་། རྩ་དྲང་བས་རླུང་དྲང་། རླུང་དྲང་བས་ཤེས་པ་དང་། ཤེས་པ་དྲང་བས་

ལུས་སུ་རུང་ནས་སངས་རྒྱས་ཀྱི་ས་ལ་སླེབ་པའི་དགོས་པ་ཡོད་དོ། །སློབ་དཔོན་པདྨས། དེ་ལྟར་ལུས་སྦྱང་སེམས་ལ་ཕན། །ཅེས་གསུང། 
ལུས་གནད་དེ་ལྟར་མ་བྱས་ནས་ཉལ་བ་དང་སྔས་ལ་སོགས་བྱས་ན། རླུང་རྒྱུ་བ་དང་། ཐིག་ལེ་རྒྱུ་བ་དང་། ཤེས་པ་རྒྱུ་བའི་རྩ་རྣམས་འགགས་
པས་ཁམས་ཉོབ་ནས་ཉམས་རྟོག་བཟང་པོ་མི་སྐྱེ་སྟེ། རྩ་རླུང་ཐིག་ལེ་ཤེས་པ་རྣམས་རྟེན་རྟེན་པ་ཡིན་པའི་ཕྱིར་རོ། །གཉིས་པ་ངག་གི་བཞག་ཐབས་
ནི༑ སྙན་རྒྱུད་ལས། ཕྱི་རྒྱུ་དང་པོ་རླུང་གཏོར་ལ། །ཅེས་གསུངས་པས། ཐུན་མགོ་དག་ཏུ་རླུང་རོ་ལན་གསུམ་རེའམ་བདུན་རེ་ལ་སོགས་རང་རང་
གིས་ཁམས་དང་བསྟུན་ལ་འབུད། དེ་ཡང་ཁམས་བཟང་ན་ཉུང་ངུ་འབུད། ངན་ན་མང་དུ་འབུད་དགོས་པའོ། །དེ་ནས་རླུང་མ་ཡེངས་བར་རང་
བབས་སུ་བཞག་པ་སྟེ། རླུང་རྟ་སེམས་ལ་སེམས་རྟ་རླུང་། །ཅེས་གསུངས་པས། དཔེར་ན་སྟེང་གི་མི་དེ་ལ་དོན་ཡོད་ན། འོག་གི་རྟ་ཁ་དེ་

༄༅། །བཟུང་ན་རང་ཤུགས་ཀྱི་སྡོད་ས་བཞིན་དུ། སེམས་ཟིན་ན་རླུང་ཡང་རང་ཤུགས་ཀྱིས་ཟིན། རླུང་ཟིན་ན་སེམས་ཡང་རང་ཤུགས་
ཀྱིས་ཟིན་པའོ། །ཅེས་དང་། དེ་ལྟར་རླུང་གནད་ལ་མཁས་པས། ཁམས་བཟང་ན་དྭང་ཆ་ཅན་དང་གསལ་ཆ་ཅན་གྱིས་ཏིང་ངེ་འཛིན་བཟང་པོ་རང་
ཤུགས་ཀྱིས་སྐྱེ་བ་སྟེ། སློབ་དཔོན་པདྨས། དེ་ལྟར་ངག་སྦྱོང་སེམས་ལ་ཕན། །ཅེས་དང་། སྒྲ་ཐལ་འགྱུར་གྱིས་རྒྱུད་ལས། རླུང་རིག་དལ་
བས་ཡེ་ཤེས་འགྲུབ། །ཅེས་གསུངས། དེ་ལྟར་རླུང་གནད་ལ་མ་མཁས་ན། ཁམས་ཉོབ་ནས་ཏིང་ངེ་འཛིན་བཟང་པོ་མི་སྐྱེའོ། །གསུམ་པ་སེམས་
ཀྱི་བཞག་ཐབས་ནི། འདས་པའི་རྟོག་པ་རྗེས་མི་བཅད། །མ་འོངས་པའི་ཤེས་པ་མདུན་མི་བསུ། །དེ་ལྟར་གྱིས་ཤེས་པ་ཡིད་ལ་མི་བྱེད་པར། །
རིག་པ་རང་ཐོག་ཏུ་འབོལ་ལེ། ཤིག་གེ །ལྷང་ངེར་བཞག་པ་སྟེ། གསང་སྒྲོན་ལས། འདས་པའི་རྟོག་པ་རྗེས་མི་བཅད། །མ་འོང་ཤེས་པ་

སྔོན་མི་བསུ། །ད་ལྟའི་ཤེས་པ་མ་བསླད་པ། །དངོས་པོའི་རྗེས་སུ་མི་འབྲང་ན། །གཉུག་མའི་སེམས་ནི་ཡིན་པར་ངེས། །ཅེས་དང་། མཚན་
བརྗོད་ལས། ཀུན་ཏུ་རྟོག་པ་ཐམས་ཅད་སྤང་། །ཅེས་དང་། མདོ་ལས། ཡིད་ལ་མི་བྱེད་པ་ནི་དགེ་བའི་ཆོས་སོ། །ཅེས་དང་། དྲན་པ་
མེད་ཅིང་ཡིད་ལ་བྱར་མེད་པ་ནི། སངས་རྒྱས་ཆོས་དགེ་འདུན། ལྷ་གཏོང་བ། ཚུལ་ཁྲིམས་རྗེས་སུ་དྲན་པའོ། །ཅེས་གསུངས་སོ། །དེ་ལྟར་
བཞག་པ་ལ་དྲན་པ་ཡེང་ན། བྱིང་རྨུག །རྒོད་འཐོར། འོག་འགྱུ། རང་ཁ་ལུང་མ་བསྟན། གང་རུང་གིས་དབང་དུ་ཤོར་བས་མ་ཡེང་བ་གལ་ཆེ་
སྟེ༑ གསང་སྒྲོན་ལས། མ་ཡེང་ལམ་དུ་ཁྱེར་དགོས་ཏེ། དཔེར་ན་དམུ་རྒོད་རྟ་འདུལ་བཞིན། །མ་ཡེང་པར་ནི་བཞག་པར་བྱ། །ཅེས་དང་། 
མདོ་ལས། སེམས་ཡེང་བས་ནི་རང་གིས་དོན་ཡང་མི་ནུས་ན། གཞན་གྱི་དོན་ལྟ་ཅི་སྨྲོས། །སེམས་མ་ཡེང་བ་ནི་དུས་གསུམ་གྱི་སངས་རྒྱས་ཐམས་

༄༅། །ཅད་ཀྱིས་ལམ་མོ། ཅེས་དང་། ཆོས་རྗེ་རྩང་སྟོན་གྱིས། ལྟ་བའི་སྲོག་ནི་བསྒོམ་པ། བསྒོམ་པའི་སྲོག་ནི་མ་ཡེང་། 
བ་ཡིན་པས། སེམས་མ་ཡེང་བ་ནན་ཏན་བྱའོ། །ཅེས་གསུངས། དེ་ལྟར་མ་ཡེང་བར་བྱེད་པ་ལ་ཡང་། ལུས་སེམས་བསྒྲིམ་དྲག་ན་སེམས་མི་
གནས་ཤིང་། རྒོད་འཐོར་གྱི་དབང་དུ་འགྲོ་བས། ལུས་སེམས་ཁོང་ཀློད་ནས་བསྒོམ་པ་གལ་ཆེ་སྟེ། གསང་སྒྲོན་ལས། ལུས་སེམས་ཁོང་ཀློད་
གཉུག་མའི་ངང་། །བྱང་སེམས་བདེ་བ་ཆེ་དང་འཕྲོད། །ཅེས་དང་། དུས་འཁོར་ལས། བཅིང་ན་ཕྱོགས་བཅུར་རྒྱུག་ནས་འགྲོ། །བཀྲོལ་ན་
གཡོ་མེད་གནས་པར་འགྱུར། །ཅེས་དང་། མི་ཏྲས། རྟོག་པ་བཅིང་བའི་འཇུར་བུ་དེ། །ཀློད་ན་གྲོལ་བར་ཐེ་ཚོམ་མེད། །ཅེས་གསུངས། 
གཞན་ཡང་རིག་ཐོག་ཏུ་སེམས་འཛིན་ལུགས་དང་། སྣང་ཐོག་ཏུ་འཛིན་ལུགས་དང་། དམིགས་བཅས་ཀྱི་ཐོག་ཏུ་འཛིན་ལུགས་དང་། དམིགས་མེད་

ཀྱི་ཐོག་ཏུ་འཛིན་ལུགས་ལ་སོགས་སེམས་ཀྱི་དཔྱོད་ཚུལ་དང་། འཇོག་ཚུལ་རྣམས་ཞིབ་པར་བླ་མས་མཁས་པའི་ཞལ་ནས་ཤེས་པར་བྱའོ། །གཉིས་
པ་ཉམས་རྟོག་སྐྱེ་ཚུལ་ནི། དེ་ལྟར་ལུས་ངག་ཡིད་གསུམ་བཞག་ཐབས་ཤིན་ཏུ་ལེགས་པའི་སྒོ་ནས་བསྒོམ་པས་ཉམས་རྟོག་སྐྱེ་སྟེ། ཕ་དམ་པས། 
གཞི་སེམས་ཅན་གྱིས་ལུས་ངག་ཡིད་གསུམ་དེ། །ལམ་རྣལ་འབྱོར་པའི་བཅོས་མེད་གསུམ་དུ་བཞག །འབྲས་བུ་སངས་རྒྱས་ཀྱི་སྐུ་གསུང་ཐུགས་སུ་
གྲོལ༑ །ཅེས་དང་། བྱ་བྲལ་ནམ་མཁའ་རྡོ་རྗེ་བས། དེ་ལྟར་མི་དགེ་བ་དང་། ལུང་མ་བསྟན་དང་། མཚན་བཅས་དགེ་བ་ལ་སེམས་གཡེངས་
བ་ལ་སོགས། ཕྱི་ནང་གསང་བའི་བྱ་བ་བཏང་ལ། བྱ་རྩོལ་ཐམས་ཅད་དང་བྲལ་བར་སྒོ་གསུམ་མ་བཅོས་པར་ལྷུག་པར་གནས་པ་ལས། ཞི་ལྷག་
ཟུང་འཇུག་གིས་ཏིང་ངེ་འཛིན་ཁྱད་པར་ཅན་གྱི་བར་དུ་འགྱུར་རོ། །ཅེས་དང་། དུས་ཀྱི་འཁོར་ལོ་རྩ་བའི་རྒྱུད་ལས། ལུས་ངག་སེམས་ནི་དབེན་པ་

༄༅། །ཡིས༑ །མི་རྟོག་ཏིང་འཛིན་སྐྱེ་བར་འགྱུར། །མི་རྟོག་ཏིང་འཛིན་སྐྱེས་པ་ཡི། །མི་རྟོག་ཡེ་ཤེས་སྐྱེ་བར་འགྱུར། །ཅེས་དང་། 
གསང་སྒྲོན་ལས། དམིགས་པ་དག་ལ་བརྟེན་ནས་སུ། །མི་དམིགས་པ་དག་རབ་ཏུ་སྐྱེ། །མི་དམིགས་པ་ནི་གོམ་བྱས་ནས། །དམིགས་མེད་ངོ་བོ་
ཉིད་དུ་འགྲུབ། །ཅེས་དང་། ཉམས་འཆར་ལུགས་རྣམ་པ་གསུམ། ཐོད་རྒལ་གཅིག་ཆར་རིམ་གྱིས་སོང་། །བྱེ་བྲག་མངོན་པར་ཤེས་པར་བྱ། །
ཅེས་གསུངས་པས། སྤྱིར་ཉམས་རྟོག་སྐྱེ་ཚུལ་ལ་བསམ་གྱིས་མི་ཁྱབ་ཅིང་བརྗོད་ཀྱི་མི་ལང་ཀྱང་། རེས་ཞིག་ཕྱོགས་གཅིག་ཏུ་བསྡུ་བ་ནི་ལྔ་སྟེ། ཉམས་
སྐྱེ་བ་དང་། རྟོག་པ་སྐྱེ་བ་དང་། ཟུང་འབྲེལ་དུ་སྐྱེ་བ་དང་། མ་ངེས་པར་སྐྱེ་བ་དང་། ངེས་པ་ཅན་དུ་སྐྱེ་བའོ། །དང་པོ་ནི། ཉམས་སྐྱེ་བ་ལ། 
གཅིག་ཆར་ཐོད་རྒལ་རིམས་ཀྱིས་གསུམ་སྟེ། ཉམས་གཅིག་ཆར་བ་ནི། རིང་པོར་མི་ཐོག་པར་བདེ་བླགས་སུ་རྩེ་བ་ཆེན་པོ་ཉམས་ཀྱི་འཁོར་ཡུག་སུ་སོང་

བའོ༑ །ཉམས་ཐོད་རྒལ་བ་ནི། རྩེ་གཅིག་འབྲིང་པོ་ཙམ་རྟོག་ནས་བརྟེན་ཀྱང་རུང་ལ་མི་བརྟེན་པའོ། །ཉམས་རིམས་སྐྱེས་པ་ནི། གཡོ་ཐོབ་གོམ་
བརྟན་མཐར་ཕྱིན་ལྔའི་རིམ་པ་ལྟར་སྐྱེ་སྟེ། གཡོ་བའི་ཉམས་ནི་རི་གཟར་གྱི་འབབ་ཆུ་ལྟ་བུ། རྣམ་རྟོག་ངོས་ཟིན་གྱིས་ཉམས་ཞེས་བྱ་བ། རྣམ་རྟོག་སྔར་
བས་ཀྱང་འཚུབ་པའོ། །ཐོབ་པའི་ཉམས་ནི། ཕུ་གསུམ་གྱིས་ཆུ་བྲན་འདུས་མདོ་ལྟ་བུ། རྣམ་རྟོག་ངལ་བསོའི་ཉམས་ཞེས་བྱ་བ། ཤས་ཆེར་འགྱུ་
བའི་ཞོར་ལ་ཅུང་ཙམ་རེ་གནས་པའོ། །གོམ་པའི་ཉམས་ནི་ཆུ་ཀླུང་དལ་འབེབ་ལྟ་བུ། རྣམ་རྟོག་ཐང་ཆད་ཀྱི་ཉམས་ཞེས་བྱ་བ། ཐུན་ཕྱེད་ཙམ་ལ་
གནས༑ ཐུན་ཕྱེད་ཙམ་ལ་འགྱུ་བའོ། །བརྟན་པའི་ཉམས་ནི། མཚོ་ཆུ་རླུང་གིས་བསྐྱོད་པ་ལྟ་བུ། རྣམས་རྟོགས་གིས་བརླབ་དང་བཅས་པའི་
ཉམས་ཞེས་བྱ་བ། ཤས་ཆེར་གནས་པའི་ཞོར་ལ་ཅུང་ཙམ་རེ་འགྱུ་བའོ། །མཐར་ཕྱིན་པའི་ཉམས་ནི་རྒྱ་མཚོ་རླུང་གིས་མ་བསྐྱོད་པ་ལྟ་བུ། རྣམ་རྟོག་

༄༅། །བྲལ་བའི་ཉམས་ཞེས་བྱ་བ། ཉིན་མཚན་ལ་སོགས་འཁོར་ཡུག་ཏུ་གནས་པའོ། །དེ་ལ་བརྟེན་ནས་རྩེ་གཅིག་ཆུང་འབྲིང་ཆེ་གསུམ་
རིམ་གྱི་སྐྱེ་བའོ། །གནས་པ་ཐ་མ་འདི་གཅིག་ཆར་དུ་སྐྱེ་ཡང་གཅིག་ཆར་ཟེར་རོ། །གཉིས་པ་རྟོག་པ་སྐྱེ་བ་ལ་ཡང་གཅིག་ཆར་ཐོད་རྒལ་རིམ་གྱིས་གསུམ་
སྟེ༑ རྟོག་པ་གཅིག་འཆར་བ་ནི་སྐད་ཅིག་གམ། རིང་པོར་མི་ཐོག་པར་བདེ་བླགས་སུ་བསྒོམ་མེད་ཀྱི་སར་སླེབ་པའོ། །རྟོགས་པ་ཐོད་རྒལ་བ་ནི། 
རོ་གཅིག་ཙམ་རྟོག་ནས་རྟེན་ཀྱང་རུང་ལ་མི་བརྟེན་པའོ། །རྟོགས་པ་རིམ་སྐྱེ་པ་ནི། མཐོང་ལམ་གྱི་རྟོག་པ་གཅིག་ཆར་དུ་སྐྱེ་ཀྱང་། ས་བཅུ་རིམ་
གྱི་བསྒྲོད་དགོས་པའོ། །གསུམ་པ་ཟུང་འབྲེལ་དུ་སྐྱེ་བ་ནི། ཉམས་ཅུང་ཙམ་རེ་སྐྱེས་པ་དང་། རྟོགས་པ་ཡང་དེ་ཙམ་རེ་སྐྱེ། རྟོག་པ་ཅུང་ཙམ་
རེ་སྐྱེ་སྟེ། ཉམས་ཅི་ཙམ་སྐྱེས་པ་རྟོགས་པ་ཡང་དེ་ཙམ་རེ་སྐྱེ། རྟོགས་པ་ཅི་ཙམ་སྐྱེས་པ་ཉམས་ཡང་དེ་ཙམ་རེ་སྐྱེ་སྟེ། ཉམས་རྟོགས་ཟུང་

འབྲེལ་དུ་སྐྱེ་བའོ། །འདི་ཡང་གསུམ་སྟེ། དེ་ལྟར་ཉམ་རྟོག་ཟུང་འབྲེལ་དུ་བུལ་བར་སྐྱེ་བ་ནི་རིམ་སྐྱེ་པ། དེ་ལས་མྱུར་བར་སྐྱེ་བ་ནི་ཐོད་རྒལ་བ། 
དེ་ལས་ཡང་མྱུར་བར་སྐྱེ་བ་ནི་གཅིག་ཆར་བའོ། །བཞི་པ་ངེས་པར་སྐྱེ་བ་ནི། ཉམས་གཅིག་ཆར་བ་ལ་རྟོགས་པ་རིམ་སྐྱེས་པ་ཡེང་ཡོད། དེ་
བཞིན་དུ། ཉམས་རིམ་སྐྱེས་པ་རྟོགས་པ་གཅིག་ཆར་བ་དང་། རྟོགས་པ་མཐོ་ཚད་དུ་སོང་ཡང་ཉམས་བརྟན་ཆ་ཆུང་བ་དང་། ཉམས་འཁོར་
ཡུག་ཏུ་སོང་ཡང་རྟོགས་པས་མ་ཟིན་པ་དང་། རེས་ཉམས་སྐྱེ་རེས་རྟོགས་པ་སྐྱེ་བ་དང་། ཉམ་རྟོག་ཟུང་འབྲེལ་དུ་སྐྱེ་བ་དང་། ཟུང་འབྲེལ་དུ་
སྐྱེ་བ་དེ་ཡང་ཉམས་ཤས་ཆེ་བ་དང་། རྟོགས་པ་ཤས་ཆེ་བ་དང་། ཉམ་རྟོག་ཆ་སྙམས་པ་དང་། ཉིན་པར་ཏིང་འཛིན་བཟང་པོ་ཡོད་ཀྱང་མཚན་
མོ་རྨི་ལམ་དུ་མི་ཟིན་པ་དང་། ཉིན་པར་དེ་ཙམ་མེད་ཀྱང་མཚན་མོ་བཟང་པོ་ཟིན་པ་དང་། ཉིན་པར་ཅི་ཙམ་ཡོད་པ་དེ་ཉིད་མཚན་མོ་ཟིན་པ་ཡང་

༄༅། །ཡོད༑ དེ་བཞིན་དུ། རྐྱེན་དང་ཕྲད་མ་ཕྲད་དང་། སྟོང་པ་དང་སྙིང་རྗེས་ཟུང་དུ་འབྲེལ་མ་འབྲེལ་དང་། རྟག་ཏུ་རྟོགས་
པ་ཟུང་དུ་འབྲེལ་མ་འབྲེལ་རྣམས་འདྲེས་སོ། །དེ་ལ་སོགས་པ་གནས་ཀྱི་ཁྱད་པར་དང་། བླ་མའི་བྱིན་རླབས་ཀྱིས་ཁྱད་པར་དང་། ཁྲིད་ཐབས་ཀྱི་
ཁྱད་པར་དང་། རང་གིས་གོ་བ་ཤེས་རབ། སྙིང་རུས་བརྩོན་འགྲུས། སྦྱང་པ་ཆེ་ཆུང་། རྩ་རླུང་གིས་བྱེད་པ། དེ་རྣམས་ཀྱི་ཁྱད་པར་གྱིས་ཉམས་
རྟོག་སྐྱེ་ཚུལ་ལ་དཔག་ཏུ་མེད་པའོ། །དེ་ལྟར་གང་ཟག་གིས་བློ་རིག་མི་འདྲ་བ་སྣ་ཚོགས་ཡོད་པ་ལ་སོ་སོའི་ཆར་སྒོ་དང་བསྟུན་པའི་ཁྲིད་ཐབས་ཤེས་
དགོས༑ དེ་མ་ཤེས་ན་སློབ་མའི་རྒྱུད་ལ་བློ་སྐྱེད་བོག་འདོན་མི་འོང་ཤིང་སློབ་དཔོན་ལ་ཡང་རྩ་བའི་ལྟུང་བ་ཕོག་པར་གསུང་། དེ་བས་ན་སོ་སོའི་བློ་
རིག་དང་བསྟུན་པའི་ཁྲིད་ཐབས་ཤེས་པ་གལ་ཆེ། ལྔ་པ་བློ་རིམ་སྐྱེས་དུ་ངེས་པ་ཅན་དུ་སྐྱེ་བ་ནི། གང་ལྟར། ཉམས་གཡོ་ཐོབ་གོམ་བརྟན་མཐར་

ཕྱིན་ལྔ་ལ་བརྟེན་ནས། རྣལ་འབྱོར་བཞི་གསུམ་བཅུ་གཉིས་ཀྱི་རིམ་པ་སྐྱེ་བའོ། །དེ་ཡང་ཕག་མོ་གྲུབ་པས། རྩ་གཅིག་ཆུང་ངུ་བདེ་གསལ་ངོ་
བོ་མཐོང་། །འབྲིང་པོ་ཏིང་ངེ་འཛིན་ལ་རང་དབང་ཐོབ། །ཆེན་པོ་ཉམས་ཀྱི་འཁོར་ཡུག་ཏུ་སོང་བའོ། །སྤྲོས་བྲལ་ཆུང་ངུ་སྐྱེ་འགགས་མེད་པར་
རྟོག །འབྲིང་པོ་རྩ་བ་དང་བྲལ་བར་རྟོག །ཆེན་པོ་ཕྱི་ནང་གི་ཆོས་ལ་སྒྲོ་འདོགས་ཆོད་པའོ། །རོ་གཅིག་ཆུང་ངུ་འཁོར་འདས་གཅིག་ཏུ་འདྲེས། །
འབྲིང་པོ་བཟུང་འཛིན་རྩ་བ་རྦད་ཀྱིས་ཆོད། །ཆེན་པོ་ཆོས་ཉིད་མཉམ་པ་ཉིད་ཀྱི་ངང་དུ་ཞི་བའོ། །བསྒོམ་མེད་ཆུང་དུ་བསྒོམ་བྱ་བསྒོམ་བྱེད་མེད། །
འབྲིང་པོ་ལྷུན་གྲུབ་ཀྱིས་རང་ས་ཟིན། །ཆེན་པོ་འོད་གསལ་མ་བུ་འདྲེས་པའོ། །ཅེས་གསུངས། རྒྱས་པར་འོག་ནས་བཤད་དོ། །གསུམ་པ་
སྐྱོན་ངོས་བཟུང་ནས་སྤང་ཚུལ་ལ་བཞི་སྟེ། བང་མཛོད་ལས། མི་མཐུན་ཕྱོགས་ཀྱིས་སྐྱོན་བསྟན་པ། །འཁྲུལ་དང་གོལ་སྒྲིབ་བྱིང་དང་རྒོད། །

༄༅། །ཅེས་གསུངས་པས། འཁྲུལ་པ་དང་། གོལ་པ་དང་། སྒྲིབ་པ་དང་། བྱིང་རྒོད་ལ་སོགས་པའོ། །དང་པོ་ནི། 
གོང་གི་རྟོག་པ་གཅིག་ཆར་བ་མ་ལགས་པའི་ཉམས་རྟོག་གང་དང་གང་སྐྱེས་ཀྱང་ཏིང་ངེ་འཛིན་གྱིས་ངོ་བོ་ཟབ་མོའི་གནད་ནས་འཛིནཅིང་། ཕྲ་གཅུན་ངར་
གཅུན་བྱེད་ནས་ཏིང་ངེ་འཛིན་མཐར་བསྐྱལ་དགོས་ཏེ། འགའ་ཞིག་གིས་དེ་མ་ཤེས་པར། གོ་ཡུལ་ལ་བློ་བཞག་ནས། སྣང་སེམས་དབྱེར་མེད་
ཡིན༑ རྣམ་རྟོག་ཆོས་སྐུ་ཡིན། སེམས་ཉིད་ཡེ་ནས་སངས་རྒྱས་ཡིན། རྟོག་ནས་བསྒོམ་དུ་མེད། །ཅེས་པ་ཁ་སྐད་མཐོན་པོར་བྱེད་ཅིང་ཉམས་
ལེན་གཡེལ་བ་ནི། བེའུའི་གཡག་སྐད་སྨྲ་བ་དང་འདྲ་སྟེ། དེ་ལ་ནམ་ཞིག་རང་རྒྱུད་ཐ་མལ་དུ་ལུས་ནས་བསྒོམ་དྲོད་ཁུར་བ་གཅིག་འོང་བར་གསུངས། 
ཡང་རྟོག་པ་གཅིག་ཆར་བ་མ་ལགས་པའི་ཉམས་རྟོག་གང་དང་གང་སྐྱེས་ཀྱང་ཏིང་ངེ་འཛིན་གྱིས་ངོ་བོ་ཟབ་མོའི་གནད་ནས་འཛིན་ཅིང་། ཕྲ་གཅུན་ངར་

གཅུན་བྱེད་ནས། སྤང་བྱ་སྤང་། བསྒྲུབ་བྱ་བསྒྲུབ་ནས། ཉམས་རྟོག་ཡོན་ཏན་མ་སྐྱེས་པ་སྐྱེས། སྐྱེས་པ་གོང་ནས་གོང་དུ་འཕེལ་ཞིང་མཐར་ཕྱིན་
པར་བྱེད་དགོས་ཏེ། འགག་ཞིག་གིས་དེ་མ་ཤེས་པར། སེམས་རང་ཐོག་ཏུ་ཡོབ་བེ། གཡེང་ངེ་། ཕྱམ་མེ་བཞག་པས་བདེ་བ་སྐྱེད་མེད། མི་
རྟོག་པ་ལྡིང་པོ། ཚོར་བ་བཏང་སྙོམས། ཉམས་ལུང་མ་བསྟན་དུ་སོང་ནས། རིག་པ་དྭང་སྙིགས་མི་འབྱེད་དེ། མ་འབྱེད་པས་བསྒོམ་ལ་ཡིད་
ཆེས་ཐག་ཆོད་ཀྱི་ངེས་ཤེས་ཀྱང་མི་སྐྱེ། དེ་མ་སྐྱེས་པས་བསྒོམ་སྙིང་ཡང་མི་འདོད་པ་འབྱུང་བ་ནི། ཉིན་མཚན་མ་གཡེང་བར་ཉམས་སུ་བླང་པ། 
ལེན་ལུགས་མ་ཤེས་པ་ཡིན་པས་དེ་ནི་བཟོ་སྡད་པ་དང་འདྲ་སྟེ། དེ་ལ་ནམ་ཞིག་དྲན་མེད་དུ་འགོག་པའམ། ཡང་ན་བསྒོམ་སྙིང་མི་འདོད་ཤིང་
གཏི་མུག་བླུན་བསྒོམ་ཐུན་རེ་ཙམ་བྱེད་པའམ། ཡང་ན་བསྒོམ་ལ་ཡིད་མ་ཆེས་པས་བསྒོམ་འཕྲོ་བསྐྱུར་ཏེ། ལུས་ངག་གིས་དགེ་སྦྱོར་ལ་སོགས་

༄༅། །འདུས་བྱས་ཀྱི་དགེ་བ་སྣ་སྣེ་ལ་འཇུག་པའམ། ཡང་ན་ཚེ་འདིའི་བྱ་བ་སྔར་བས་མང་བ་གཅིག་འོང་བར་གསུངས། ཡང་
གཞི་ལམ་འབྲས་གསུམ། ལྟ་བསྒོམ་སྤྱོད་གསུམ། གོ་མྱོང་རྟོགས་གསུམ་ལ་སོགས་ཡོན་ཏན་ཐམས་ཅད་སེམས་སྐད་ཅིག་མ་འདིའི་སྟེང་དུ་
གཏན་ལ་དབབ་ཤིང་སྒྲོ་འདོགས་བཅད་དགོས་པ་ཡིན་ཏེ། འགའ་ཞིག་གིས་དེ་མ་ཤེས་པར་སེམས་རང་ཐོག་ཏུ་ཡོབ་བེ་བཞག་ནས། བསྒོམ་ཟེར་
བའི་བཟང་པོ་གཅིག་ག་ཤིག་ནས་འོང་རྒུག་བྱེད་ཤིང་འདུག་པ་ནི། བསྐལ་པ་མང་པོར་བསྒོམ་ཀྱང་མི་འོང་སྟེ། སེམས་ཉིད་ལས་གཞན་ནས་
བསྒོམ་འོང་རྒྱུ་མེད་པའི་ཕྱིར་རོ། །དེ་ནི་རྒན་པོ་ང་སྟོར་གྱི་གཏམ་རྒྱུད་དང་འདྲ་སྟེ། དེ་ལ་ནམ་ཞིག་བདག་ལ་ལས་དང་སྐལ་བ་མེད་པར་གདའ་
བས་བསྒོམ་བཟང་པོ་མི་འོང་བར་གདའ་སྙམས་དུ་ཡི་ཆད་ནས་བསྒོམ་འཕྲོ་བསྐྱུར་ཏེ། འདུས་བྱས་ཀྱི་དགེ་བ་སྣ་སྣེ་ལ་འཇུག་པའམ། ཡང་ན་

ཚེ་འདིའི་བྱ་བ་སྔར་བས་མང་བ་གཅིག་འོང་བར་གསུངས་ཏེ། ཕ་དམ་པས། མ་བཅོས་བཞག་པའི་དུས་སུ་འདྲེས་པ་ཆེ་འབྲིང་ཆུང་གསུམ་འོང་སྟེ།
འདྲེས་པ་ཆེན་པོས་གནས་ལུགས་ཀྱིས་གོ་ཡུལ་ལ་བློ་བཞག་ནས་ཐམས་ཅད་གཉིས་མེད་ཡེ་ཤེས་ཟང་ཐལ་ཡིན། དགེ་མེད་སྡིག་མེད་ཡིན། ནམ་ཤི་
སངས་རྒྱས་ཡིན་ཟེར་ནས་སྤྱོད་པ་ཐ་མལ་དུ་འདྲེས་སོ། །འདྲེས་པ་འབྲིང་གྲི་ནི། རེ་ས་ཚེ་འདིའི་བྱ་བ་བསྒྲུབ། རེ་ས་ཕྱི་མ་བསྒྲུབ་པའོ། །འདྲེས་པ་
ཆུང་ངུ་ནི། རྟོག་པ་དང་མ་འདྲེས་པའི་ཐ་མལ་གྱིས་རྩོལ་བས་བཞག་ནས། སྣང་བ་སེམས་སུ་བསྡུ། སེམས་ཀློད་ཀྱིས་ཀློད། ཤེས་པ་ལ་དང་
མ་ཐོན། རིག་པ་དྲུང་མ་བྱིན། སྐྱོན་ཡོན་མ་འབྱེད་པའི་གཏི་མུག་ཆེ་བ་གླང་ལྟ་བུའོ། །སློབ་དཔོན་པདྨས། རྨོངས་པ་རང་མཐོང་ཅན་དག །
གདམས་ངག་དང་ཏིང་འཛིན་ཕོག་ཀྱང་ཉམས་མ་རྙེད། །ཟབ་མོ་བསླབ་ཀྱང་སེམས་མ་ཟིན་ཏེ། ཚིག་གི་ལྟ་བ་ཤ་སྟག་ལ་ཁོངས་ཕྱུང་སྟེ། གཞན་

༄༅། །གྱིས་བསྒོམ་པ་བློ་ཆུང་བ་ཡིན། ཡང་དག་པ་ལ་བྱ་རྩོལ་མེད་ཟེར་ནས། རང་གིས་ཉམས་མ་སྙེད་པ་ལ་སྦྱར་ཏེ། སྐྱེས་བུ་
ཉམས་དང་ལྡན་པ་རྣམས་ལ་སྐུར་པ་འདེབས་པ་ནི་མནར་མེད་དུ་འགྲོ་ངེས་པ་ཡིན། ཡེ་ཤེས་ནམ་མཁའ་དང་མཉམ་པའི་རྒྱུད་ལས། ཆོས་དང་མི་
བསྟུན་མི་ཁ་བསྟུན། །བསྒོམ་པ་མེད་པས་དད་པ་ལོག །ཀུན་ཀྱང་དེ་དང་འདྲ་སྙམ་ནས། །གདམས་ངག་ཅན་ལ་སྐུར་པས་འདེབས། ཅེས་གསུངས་
པས༑ གཞན་ཡང་རང་གི་རྒྱུད་ལ་ཏིང་ངེ་འཛིན་བཟང་པོ་སྐྱེས་ཀྱང་ངོས་མ་ཟིན་ནས། བསྒོམ་ཟེར་བའི་བཟང་པོ་མཐོང་རྒྱུ་གཅིག་འོང་བར་འདོད་པ་དེ་མ་
བྱུང་བས་ཡིད་ཆད་ནས་བསྒོམ་འཕྲོ་བསྐྱུར་བའམ། ཡང་ན་བསྒོམ་དུས་བདེ་གསལ་མི་རྟོག་པའི་ཉམས་ཐུན་རེའོ། །མི་བསྒོམ་པས་དུས་སུ་ཡང་ཉམས་
དུམ་རེ་འོང་བ་ལ་ང་རྒྱལ་ནས། སངས་རྒྱས་ཀྱི་དགོངས་པ་ང་ལ་ཡོད། ང་དགེ་མི་དགེ་ཅི་བྱས་ཀྱང་ཁྱད་མེད་བརྟུལ་ཞུགས་ཡིན་སྙམས་པ་འོང་། དེ་

ལ་སྐྱོན་དྲུག་འབྱུང་སྟེ། གློ་བུར་དུ་ཟས་ནོར་ལ་སྲེད་པ་དང་། འཁྲིག་པའི་འདོད་ཆགས་སྐྱེ་བ་དང་། དགྲ་ལ་ཞེ་སྡང་བ་དང་། རྣམ་རྟོག་མང་པོ་བྱུང་
བས་ཚིག་པ་ཟ་བ་དང་། ཞི་གནས་ཀྱི་སྟོབས་ལ་མངོན་ཤེས་ཕྲའུ་ལ་སོགས་ཡོན་ཏན་ཅུང་ཟད་སྐྱེས་པ་ལ་ང་རྒྱལ་བ་དང་། གཞན་གྱི་ཡོན་ཏན་ལ་ཕྲག་དོག་
པ་དང་། རྐྱེན་གང་རུང་བསྙད་ནས་སེམས་གཡེང་བ་དང་འཁྲུག་པ་ལ་སོགས་འབྱུང་སྲིད། དེ་བྱུང་ན་སྐྱོན་ངོས་ཟིན་པར་བྱས་ལ་རང་གི་པང་དུ་སྦྲུལ་
བྱུང་བ་བཞིན་དུ་སྤང་བ་གལ་ཆེའོ། །གཞན་ཡང་ནོར་དུ་དོག་པ་ལྔ་འབྱུང་སྟེ། ངའི་ལྟ་བསྒོམ་འདི་རྟག་ཆད་དུ་སོང་དོག་ཡོད་དོ་སྙམས་པ་དང་། ཕྱལ་
བ་དོན་མེད་དུ་སོང་དོག་པ་དང་། བྱིང་རྨུག་དུ་སོང་དོག་པ། ང་ལ་བསྒོམ་མེད་དོ་སྙམས་པའོ། །དེ་ལ་སེམས་ཉིད་གསལ་སྟོང་དབྱེར་མེད་ཤེས་ན་
རྟག་ཆད་དུ་མི་འགྲོ། ཡིད་བྱེད་ཀྱི་རྩོལ་བསྒྲུབ་མང་པོ་མ་བྱས་ན། ཕྱལ་བར་མི་འགྲོ། རང་རིག་པའི་གསལ་མདངས་མ་འགགས་ན་བྱིང་རྨུག་ཏུ་མི་འགྲོ། 

༄༅། །རང་རིག་པའི་ངང་དུ་མ་ཡེང་ན། བསྒོམ་མེད་པར་མི་འགྲོ། གཞན་ཡང་བར་དུ་གཅོད་པ་བཅུ་དྲུག་འབྱུང་སྟེ། ལེ་ལོ་ཆེ་བ། བྱ་
བྱེད་མང་བ། སེམས་ཡུལ་ལ་ཡེང་བ། ཡིན་མིན་གྱིས་རྟོག་དཔྱོད་རག་པ། རྣམ་རྟོག་གཅིག་ཏུ་དགག་པ། སྔ་ཕྱིའི་བསམ་པ་མང་པོའི་རྗེས་སུ་
འབྲང་བ། སེམས་རྨུག་པ། སེམས་མི་གནས་ཤིང་རྟོགས་པ་སྤན་སྤུན་མང་བ། ཡོན་ཏན་བཟང་པོ་རྣམས་སྐྱེ་རེ་བ། རང་མ་ལེགས་ཀྱི་དོག་པ། 
འདོད་ཆགས་ཆེ་བ། བརྩོན་འགྲུས་ཆུང་བ། གཉིད་ལ་དགའ་བ། ཁ་སྟོན་དང་ཡི་གེ་ཀློག་པ། དཔེ་སྣ་མང་པོ་བྲི་བ་ལ་དགའ་བ། ཁ་དལ་དང་
ལུང་གཏམ་ལ་དགའ་བ། དེ་རྣམས་ནི་སྤྱིར་བསམ་གཏན་གྱིས་བར་ཆད་ཡིན་ལ། ཁྱད་པར་དུ་རྩེ་གཅིག་གིས་བསམ་གཏན་གྱིས་བར་ཆད་ཡིན་པས་
སྤང་བ་གལ་ཆེའོ། །ཅེས་གསུངས། གཉིས་པ་གོལ་པ་ལ་གསུམ། ནོར་པ་དང་། ཤོར་པ་དང་། གོལ་པའོ། །དང་པོ་ནོར་པ་རྣམས་མ་ནོར་

བ་བྱེད་པ་ལ་སོ་སོའི་ངོ་ཏིང་ངོས་ཟིན་དགོས། ངོས་མ་ཟིན་ན་ནོར་བས། ངོས་བཟུང་བ་ནི། སྤྱིར་བསྒོམ་པའི་ངོ་བོ་སོ་མ་སོ་མ་མ་བཅོས་ལྷུག་པ་གསུམ་ཡིན། དེ་ལ་སེམས་ཀྱི་རང་
བཞིན་གསལ་སྟོང་ནམ་མཁའ་དང་བའི་དཀྱིལ་ལྟ་བུ་རྟོག་སྟེ། །རིག་པ་ཡུལ་རང་གསལ། ས་ལེ་སིང་ངེ་། ཡེ་རེ་བའི་ཤེས་པ་སོ་མ་ལ་མ་བཅོས་པར་ལྷུག་པར་
འཇོག་པ་ནི། རྩེ་གཅིག་གིས་སོ་མ་མ་བཅོས་ལྷུག་པ་གསུམ་ཡིན་པ་དང་། སེམས་ཀྱི་ངོ་བོ་སྟོང་ཉིད་སྤྲོས་པའི་མཐའ་ཐམས་ཅད་དང་བྲལ་བར་རྟོག་སྟེ། རང་རིག་ཡུལ་མེད་དང་། ཧྲིག་
གེ་བའི་ཤེས་པ་སོ་མ་མ་བཅོས་པར་ལྷུག་པར་འཇོག་པ་ནི། སྤྲོས་བྲལ་གྱིས་སོ་མ་མ་བཅོས་ལྷུག་པ་གསུམ་ཡིན་པ་དང་། སེམས་ཀྱི་མཚན་ཉིད་དུ་མ་
རོ་གཅིག་འདི་རྟོག་སྟེ། ཐ་མལ་གྱིས་ཤེས་པ་སོ་མ་ལ་མ་བཅོས་པར་ལྷུག་པར་འཇོག་པ་ནི། རོ་གཅིག་གི་སོ་མ་མ་བཅོས་ལྷུག་པ་གསུམ་ཡིན་པ་དང་།
སེམས་ཀྱི་གནས་ལུགས་ལྷུན་གྲུབ་མཉམ་པ་ཉིད་ཀྱི་དོན་འདི་རྟོག་སྟེ། སྐུ་དང་ཡེ་ཤེས་ལྷུན་གྱིས་གྲུབ་པའི་ཤེས་པ་སོ་མ་ལ་མ་བཅོས་ལྷུག་བབ་འཁོར་ཡུག་

༄༅། །ཏུ་སྡོད་པའི་ངང་དུ་རྩོལ་མེད་དུ་འཇོག་པ་ནི། བསྒོམ་མེད་ཀྱིས་སོ་མ་མ་བཅོས་ལྷུག་པ་གསུམ་ཡིན་པ་རྣམ་ནོར་པ་ཆེན་པོ་ཡོད་པས་མ་
ནོར་བ་གལ་ཆེའོ། །ཡང་རྩེ་གཅིག་གིས་ཉམས་གསལ་སྟོང་ནམ་མཁའ་དང་བའི་དཀྱིལ་ལྟ་བུ་འདི་ལ་བརྟན་པ་ཐོབ་སྟེ། ཉིན་མཚན་ལ་སོགས་འཁོར་ཡུག་
ཏུ་འགྲོ་བ་དེ་བསྒོམ་མེད་ཡིན་ནོ། །སྙམ་པ་དང་། སྤྲོས་བྲལ་ཀྱིས་རྟོག་པ་སྟོང་ཉིད་སྤྲོས་པའི་མཐའ་ཐམས་ཅད་དང་བྲལ་བ་འདི་ལ་བསྒོམ་བྱ་བསྒོམ་བྱེད་
བསྒོམ་པའི་མཚན་འཛིན་ཐམས་ཅད་དང་བྲལ་བའི་ངེས་ཤེས་སྐྱེས་པའི་བསྒོམ་མེད་ཡིན་ནོ་སྙམས་པ་དང་། རོ་གཅིག་གིས་རྟོགས་པ་ཐ་མལ་གྱིས་ཤེས་པ་
སོ་མ་རང་སར་རང་ཆོག་འདི་ལ་བསྒོམ་པས་འཕེལ་རྒྱུ་མེད། མ་བསྒོམ་པས་འགྲིབ་རྒྱུ་མེད། བསྒོམ་མ་བསྒོམ་ཁྱད་མེད་པའི་ངེས་ཤེས་སྐྱེས་པ་དེ་
བསྒོམ་མེད་ཡིན་ནོ་སྙམས་པ་དང་། བསྒོམ་མེད་མཚན་ཉིད་པ་རྣམས་ལ་ནོར་པ་ཆེན་པོ་ཡོད། ཡང་རྩེ་གཅིག་ཆུང་ངུ་ནས། རག་ཆོད་ཀྱིས་འགོ་ཟུག །

དེ་བས་ས་བཅུ་རྒྱུན་མཐའ་མན་ཆད་ཀྱི་སྤང་བྱ་ཕྲ་རག་རྣམས་རིམས་པས་སློང་ཤིང་ཆོད་དགོས་པ་ལ། འོག་མ་འོག་མའི་རག་ཆོད་དང་། གོང་མ་གོང་མའི་
མཉམ་བཞག་སྐད་ཅིག་མའི་སྟེང་དུ་ཕྲ་མཐའ་སེམས་ཐོག་ཏུ་ཆོད་པ་གཉིས་འདྲ་ནོར། རྟོག་པ་གང་ཤར་གྱིས་ངོ་བོར་ལྟས་པས་རང་ཞིར་རྟོག་མེད་དུ་འགྲོ་
བ་ཉམས་ཡིན་པ་དང་། རྣམ་རྟོག་སྐད་ཅིག་མ་དེ་དྲན་པས་ཟིན་པ་དང་། གནས་མི་དགོས་པར་བློ་འདས་སུ་ཤར་བ་དང་རྟོག་པ་ཡིན་པ་གཉིས་འདྲ་ནོར། 
རྣམ་རྟོག་སྤྲོས་བྲལ་དུ་གོ་བས་རྟོག་པ་གོ་མཁན་དུ་ལང་ནས་ཡུལ་མེད་པ་དང་། སྐད་ཅིག་མའི་ངོ་བོར་རང་གསལ་དུ་ཤར་བ་ལ་འཁོར་འདས་ཀྱིས་བློ་
ཡུལ་ཟད་པ་གཉིས་འདྲ་ནོར། དུ་མར་སྣང་བའི་ཆོས་ཐམས་ཅད་སེམས་གསལ་སྟོང་ཉམས་ཀྱི་ངོ་བོ་རོ་གཅིག་པ་དང་། སེམས་ཉིད་ཆོས་སྐུའི་ངོ་བོར་
རོ་གཅིག་པ་གཉིས་འདྲ་ནོར། རོ་གཅིག་བློ་ཡུལ་དུ་གོ་ནས་རྟོག་པ་གོ་མཁན་དུ་ལང་ནས། ཡུལ་མེད་པ་དང་། ཆོས་ཉིད་རང་རྐང་དུ་སང་ནས་

༄༅། །འཁོར་འདས་ཀྱི་བློ་ཡུལ་ཟད་པ་གཉིས་འདྲ་ནོར། འདི་རྣམ་ལ་ནོར་ས་ཆེན་པོ་ཡོད། ཡང་ཐ་མལ་གྱི་ཤེས་པ་ལ་གསུམ་སྟེ།
འཁྲུལ་རྟོག་ཀྱིས་ཐ་མལ་གྱིས་ཤེས་པ། ཉམས་ཀྱི༴ །རྟོག་པའི་འོ། །དང་པོ་ནི། འཁྲུལ་རྟོག་ཐ་མར་རང་ཁ་མ་འདི་ཡིན། གཉིས་པ་ཉམས་ཀྱི་ཐ་
མལ་ནི། རྟོག་པ་གང་ཤར་ལ་དྲན་པས་ཟིན་པ་དང་། དྲན་པ་དང་རྟོག་པ་གཉིས་ཀ་དག་ནས། ཐ་མལ་གྱིས་ཤེས་པ་ཡུལ་མེད་རང་གསལ་དུ་ཁྲིག་
གེས་སྡོད་པ་དེའོ། །གསུམ་པ་རྟོག་པའི་ཐ་མལ་ནི། སེམས་ཉིད་གནས་ལུགས་གིས་དོན་གདོད་མ་ནས་བཅོས་བསླད་ལས་འདས་པའི་ཐ་མལ་གྱིས་
ཤེས་པ་སོ་མ་འདི་རྟོག་པའོ། །དེ་ལ་སྤྲོས་བྲལ་ནི། སེམས་ཉིད་གནས་ལུགས་གིས་སྟོང་ཆའི་དོན་དམ་བདེན་པ་ཕྱོགས་གཅིག་ལས་མ་རྟོག་པས་
ཐ་མལ་གྱིས་ཤེས་པ་ཡིན་ཀྱང་། འཁྲུལ་རྟོག་གིས་ཐ་མལ་གྱིས་ཤེས་པ་སོ་མ་དེ་བསྒོམ་དུ་མ་ཤར། རོ་གཅིག་ནི་སྣང་སྟོང་དབྱེར་མེད་ཀྱིས་དོན་ཅི་

བཞིན་པ་རྟོགས་པས། འཁྲུལ་རྟོགས་ཀྱིས་ཐ་མལ་གྱི་ཤེས་པ་སོ་མ་དེ་བསྒོམ་དུ་ཤར་བའོ། །འདི་རྣམས་ཕལ་ཆེར་གྱིས་ནོར་ཞིང་འདུག་པས་མ་ནོར་བ་
གལ་ཆེའོ། །ཡང་གོ་མྱོང་རྟོགས་གསུམ་གསུམ་ཀའི་ངོ་བོ་ནི་སེམས་ཉིད་གནས་ལུགས་གིས་དོན་འདི་ཡིན། དེ་ལ་སྤྲོས་བྲལ་གྱིས་ངོ་བོ་དང་། 
རོ་གཅིག་གིས་ངོ་བོ་གང་ཡིན་ཀྱང་། ཕྱི་མཚན་མ་ནོར་བ་ཅི་ལྟ་བ་བཞིན་དུ་བློ་ཡུལ་དུ་གོ་བ་ནི་གོ་བ་རང་མཚན་མངོན་སུམ་དུ་མྱོང་བ་ནི་མྱོང་བ། མྱོང་
ཞེན་ཉམས་ཀྱི་དྲི་མ། ངེས་ཤེས་ཡུལ་འཛིན་གྱི་དྲི་མ་དག་ནས་རང་མཚན་མ་གྲུབ་པ་མངོན་སུམ་དུ་རྟོག་པ་ནི་རྟོགས་པའོ། །ཡང་ཤེས་བྱ་ཤེས་
བྱེད་ཀྱིས་གོ་བ་ནི་གོ་བ། ཤེས་བྱ་ཤེས་བྱེད་ཀྱིས་མངོན་དུ་ཉམས་སུ་མྱོང་བ་ནི་མྱོང་བ། མྱོང་ཞེན་དག་ནས་ཤེས་བྱེད་རང་། ཤེས་བྱའི་དངོས་
གཞིར་ཤར་བ་ནི་རྟོག་པའོ། །ཡང་ཤེས་བྱ་ཤེས་བྱེད་གཉིས་མེད་དུ་གོ་བ་ནི་གོ་བ། གཉིས་མེད་མངོན་སུམ་དུ་ཉམས་སུ་མྱོང་བ་ནི་མྱོང་བ། མྱོང་

༄༅། །ཞེན་དག་ནས་གཉིས་མེད་རང་སྐད་དུ་སོང་བ་ནི་རྟོགས་པའོ། །འདི་རྣམས་ལ་ནོར་ས་ཆེན་པོ་ཡོད་པས་མ་ནོར་བ་གལ་ཆེའོ། །
དེ་མི་ནོར་བའི་རྟག་ནི། གོ་བ་ཡིན་པའི་རྟག་ལ་ཉམས་ལེན་གཏན་ལ་དབབ་དཀའ་རྐྱེན་མི་ཐུབ། མྱོང་བ་ཡིན་པའི་རྟག་ལ་ཉམས་ལ་འཕེལ་འགྲིབ་
ཡོད༑ རྟོགས་པ་ཡིན་པའི་རྟག་ལ་འཕེལ་འགྲིབ་མེད་པའོ། །ཐོད་རྒལ་བ་ནི་མ་གཏོགས་སོ། །ཐོད་རྒལ་བའི་རྟོགས་པ་ལ་ཡང་འཕེལ་འགྲིབ་
ཡོད་པའི་ཕྱིར་རོ། །འདྲ་ནོར་དེ་རྣམས་རང་གིས་མི་རིག་པས། དེ་དག་མ་ནོར་བ་ངོ་སྤྲོད་པ་ལ་བླ་མས་ཉམས་མྱོང་གིས་སྤྱན་དང་ལྡན་པ་དགོས། 
དེ་མེད་ན་རྒྱུད་ལ་མ་སྐྱེས་པ་ནོར་ནས་ངོ་སྤྲད་པ་ཡང་ཡོད། རྟོགས་པ་རྒྱུད་ལ་སྐྱེས་ཀྱང་ངོ་མ་སྤྲད་པས་ཉམས་ཀྱི་ཐོག་ཏུ་ལུས་པ་ཡང་ཡོད། སྐྱེ་
བོད་ལ་ངོ་སྤྲད་སྔ་བས་གོ་ཡུལ་དུ་འགྲོ་བ་ཡང་ཡོད། དེ་ལ་སོགས་པའི་བླ་མས་ངོ་སྤྲད་མ་ཤེས་ནས་ནོར་བ་ཡང་ཡོད། རང་གིས་ཤེས་རབ་འཆལ་

ནས་ནོར་བ་ཡང་ཡོད། གང་ཡིན་ཀྱང་ལྟ་བསྒོམ་སྤྱོད་གསུམ་ཀུན་ལ་ནོར་ས་ཆེན་པོ་རྣམས་ཡོད་པ་མ་ནོར་བ་གལ་ཆེ་སྟེ། རིན་ཆེན་སྤུངངས་པ་ལས། 
བློ་ཡིས་བྱས་པའི་གོ་བ་ལ། །མཐཪ་ཕྱིན་ཡིན་ནོ་སྙམས་ན་གོལ། །བདེ་གསལ་མི་རྟོགས་ཉམས་མྱོང་ལ། །ཆོས་སྐུ་ཡིན་ནོ་སྙམས་ན་གོལ། །
མ་བཞག་རང་གནས་ཡེ་ཤེས་ལ། །ཡེང་བ་ཡིན་ནོ་སྙམས་ན་གོལ། །ཁྱད་གསོད་བཅོས་མའི་སྤྱོད་པ་ལ། །འཁྲུལ་ཞིག་ཡིན་ནོ་སྙམས་ན་གོལ། །
བང་མཛོད་ལས། འོག་མ་འོག་མའི་ལྟ་བ་ཡི། །གོང་མ་མ་མཐོང་སྒྲིབ་པ་ཡིན། །གོང་མ་གོང་མའི་ལྟ་བ་ཡི། །འོག་ལྟར་སྤྱོད་ན་གོལ་བ་ཡིན། །
འོད་ཟེར་བླ་མས། དབྱིངས་དུས་གསུམ་སངས་རྒྱས་ཀྱི་དགོངས་པ་དང་། །ད་ལྟའི་རིག་པ་རྩ་བྲལ་གཉིས། །བར་དེར་ཡང་བ་སྤུའི་ཆ་ཙམ་མེད། །
གཅིག་ཡིན་ཏེ་ལྟ་བ་ནོར་ལ་རེ། །འོད་གསལ་མཐར་ཐུག་མི་རྟོག་དང་། །ཞི་གནས་འགྱུ་བ་དག་པ་གཉིས། །བར་དེར་ཡང་བ་སྤུའི་ཆ་ཙམ་མེད། །

༄༅། །གཅིག་ཡིན་ཏེ་བསྒོམ་པ་ནོར་ལ་རེ། །གདོད་ནས་མཁའ་བཞིན་དག་པ་དང་། །མ་བཅོས་དང་དུ་ལྷུན་གྲུབ་སྐྱོང་སྙམས་གཉིས། །
བར་དེར་ཡང་བ་སྤུའི་ཆ་ཙམ་མེད། །གཅིག་ཡིན་ཏེ་སྤྱོད་པ་ནོར་ལ་རེ། །སྐུ་གསུམ་ལ་སྤང་ཐོབ་བྲལ་བ་དང་། །བློ་དང་བྲལ་ཏེ་བསྒོམ་དུ་མེད་སྙམས་
གཉིས༑ བར་དེར་ཡང་རྡུལ་ཕྲན་ཙམ་ཡང་མེད། །གཅིག་ཡིན་ཏེ་འབྲས་བུ་ནོར་ལ་རེ། །ཡང་ཞི་གནས་དང་ལྷག་མཐོང་ནོར་ས་ཡོད། །རྩེ་གཅིག་
དང་རོ་གཅིག་ནོར་ས་ཡོད། །སྤྲོས་བྲལ་དང་བསྒོམ་མེད་ནོར་ས་ཡོད། །དོན་རྒྱུ་དང་འབྲས་བུ་ནོར་ས་ཡོད། །ཅེས་གསུངས། གཉིས་པ་ཤོར་ས་
ལ་བཞི་སྟེ། སྟོང་ཉིད་ཤེས་བྱའི་གཤིས་ལ་ཤོར་བ་དང་། ལམ་དུ་ཤོར་བ་དང་། གཉེན་པོར་ཤོར་བ་དང་། རྒྱས་འདེབས་སུ་ཤོར་བའོ། །དེ་རེ་རེ་ལ་
ཡང་༑ ཡེ་ཤོར་འཕྲལ་ཤོར་གཉིས་རེ་སྟེ་བརྒྱད་དོ། །དེ་ཡང་ཡེ་ཤོར་བཞི་ནི། དོན་སྤྱི་ནོར་བ་ཡིན་ལ། འཕྲལ་ཤོར་བཞི་ནི། ཉམས་མྱོང་གིས་

ལག་ལེན་འཁྲུལ་བའོ། །དེ་ལ་དང་པོ་ཡེ་ཤོར་བཞིའི་གཤིས་ཤོར་ནི། རྣམ་ཀུན་མཆོག་ལྡན་སྟོང་ཉིད་མ་གོ་བར། ཕྱི་ནང་གི་ཆོས་ཉིད་གདོད་མ་
ནས་ཡོད་མ་མྱོང་པའི་སྟོང་པ་ཕྱོགས་གཅིག་པ་རྟོགས་ཏེ། དེ་ལ་མངོན་པར་ཞེན་པའོ། །དེར་མ་ཤོར་བ་ལ་རྣམ་ཀུན་མཆོག་ལྡན་གྱིས་སྟོང་ཉིད་སྐྱེ་
འགགས་གནས་གསུམ་གྱིས་མཐའ་དང་བྲལ་བའི་དོན་རྟོག་པར་བྱའོ། །གཉིས་པ་ལམ་དུ་ཤོར་བ་ནི། རྒྱུ་འབྲས་དབྱེར་མེད་ཀྱིས་དོན་མ་གོ་བར། ད་ལྟ་
ལམ་ཏིང་ངེ་འཛིན་བསྒོམ་པས་འབྲས་བུ་སྐུ་གསུམ་ལ་སོགས་ཐོབ་པར་འདོད་པའོ། །དེར་མ་ཤོར་བ་ལ་འབྲས་བུ་སྐུ་གསུམ་ཞེས་བྱ་བ་དེ། ད་ལྟ་
ལམ་ཏིང་ངེ་འཛིན་བསྒོམ་པ་དེ་ལས་གཞན་དུ་མ་ལུས་པར་ཤེས་པར་བྱའོ། །གསུམ་པ་གཉེན་པོར་ཤོར་བ་ནི། སྤང་གཉེན་དབྱེར་མེད་ཀྱི་དོན་མ་གོ་བར། 
རྟོག་པའི་གཉེན་པོ་མི་རྟོག་པ་བསྒོམ་པའོ། །སྤང་བྱ་ལོག་གཅིག་ལ་གཉེན་པོ་ལོག་གཅིག་གིས་སྤང་བར་འདོད་པའོ། །དེར་མི་ཤོར་བ་ལ་གཉེན་པོ་

༄༅། །གཞན་ལ་མི་ལྟོས་པར་སྤང་བྱ་རང་གྲོལ་དུ་ཤེས་པར་བྱའོ། །བཞི་པ་རྒྱས་འདེབས་སུ་ཤོར་བ་ནི། ཐབས་ཤེས་དབྱེར་མེད་ཀྱིས་
དོན་མ་གོ་བར། བསྔོ་བའམ་སྦྱིན་པ་ལ་སོགས་པ་ལ། དང་པོ་འཁོར་གསུམ་དམིགས་བཅས་སུ་བསྐྱེད། དེ་ནས་འཁོར་གསུམ་དམིགས་མེད་
པས་རྒྱས་འདེབས་པ་ནི། དང་པོ་ཐབས་རྐྱང་། ཕྱིས་ཤེས་རབ་རྐྱང་པར་སོང་བའོ། །དེར་མ་ཤོར་བ་ལ་འཁོར་གསུམ་དམིགས་མེད་ཀྱིས་རྒྱས་
གསར་དུ་གདབ་མ་དགོས་པར་ཡེ་ཐོབ་ཆེན་པོར་ཤེས་པར་བྱའོ། །གཉིས་པ་འཕྲལ་ཤོར་བཞིའི་གཤིས་ཤོར་ནི། རྣམ་ཀུན་མཆོག་ལྡན་གྱིས་སྟོང་ཉིད་
དེ༑ དོན་སྤྱི་མ་ནོར་བ་བློ་ཡུལ་དུ་གོ་ཤིང་། གཞན་ལ་ཡང་བཤད་ཤེས་ཀྱང་། ད་རུང་གཤེད་ན་ཡོད་པ་དེ་གཟོད་གཏན་ལ་དབབ་ཤིང་བསྒོམ་དགོས་
པ་ལྟ་བུར་སོང་བའོ། །གཉིས་པ་ལམ་དུ་ཤོར་བ་ནི། རྟོག་པ་ཉག་ཉུག་སྐྱེས་ཀྱང་འཛིན་མེད་དུ་ཐག་མ་ཆོད། ལྟོས་མེད་དུ་བློས་མ་ཁེལ། ཐ་

མལ་གྱིས་ཤེས་པ་སོ་མས་སྙིང་མ་ཚིམ་པར། བསྒོམ་གྱིས་ལྷན་པ་བཏབ་ཅིང་བསྒོམ་པའོ། །གསུམ་པ་གཉེན་པོར་ཤོར་བ་ནི། རང་སར་རང་
ཆོག་ཡང་དག་གིས་དྲན་པ་བརྟེན་མི་ཤེས་པར། རྣམ་རྟོག་འགྱུས་པ་དེ་དགགས་ཅིང་བསྒོམ་ལ་འཇུག་པའོ། །བཞི་པ་རྒྱས་འདེབས་སུ་ཤོར་བ་ནི། 
རྟོགས་པ་མངོན་དུ་མ་གྱུར་པའི་གོ་ཡུལ་ལ་བློ་བཞག་ནས། ཆོས་ཐམས་ཅད་སེམས་ཡིན་ནོ། །སྟོང་པ་ཡིན་ནོ། །ཟུང་འཇུག་ཡིན་ནོ། །ཆོས་
སྐུ་ཡིན་ནོ་སྙམས་དུ་ཕར་བློས་རྒྱས་གདབ་ཤིང་བསྒོམ་པའོ། །དེ་རྣམས་ལ་བྱ་བ་དགུ་ཕྲུག་བཏང་། དབེན་པ་དགུ་ཕྲུག་བརྟེན་ཅིང་མཚན་ལྡན་བླ་
མའི་གདམ་ངག་ཟབ་མོའི་བདག་རྐྱེན་དང་། རང་གིས་ཤེས་རབ་ཟབ་མོའི་ཉེར་ལེན་གཉིས་འཛོམ་པར་བྱས་ནས། རྟོགས་པ་རྡོ་རུས་འཕྲོད་པའི་
གཅུན་ཐབས་གལ་ཆེའོ། །གསུམ་པ་གོལ་ས་བདེ་གསལ་མི་རྟོག་གསུམ་ཡིན་ཏེ། སློབ་དཔོན་པདྨས། བདེ་བ་ལ་ཆགས་ན་འདོད་ཁམས་ཀྱིས་

༄༅། །ལྷར་སྐྱེ་གསལ་བ་ལ་ཆགས་ན་གཟུགས་ཁམས་ཀྱི་ལྷར་སྐྱེ། མི་རྟོག་པ་ལ་ཆགས་ན་གཟུགས་མེད་ཁམས་ཀྱི་ལྷར་སྐྱེ། རྗེ་
འབྲི་གོང་བས། བདེ་དང་གསལ་དང་མི་རྟོག་གསུམ། །འདི་གསུམ་བསྒོམ་གྱིས་དངོས་གཞི་ཡིན། །འདི་གསུམ་བསྒོམ་གྱིས་གོལ་ས་ཡིན། །
ཅེས་གསུངས་པས། རྣམ་པ་ཐམས་ཅད་དུ་བདེ་གསལ་མི་རྟོག་པ་གསུམ་གོལ་ས་བྱེད་པ་མི་འོང་སྟེ། ཞི་གནས་བདེ་གསལ་མི་རྟོག །ཉམས་ཀྱི་
བདེ་གསལ་མི་རྟོག །རྟོག་པའི་བདེ་གསལ་མི་རྟོག །ཞེན་བཅས་ཀྱི་བདེ་གསལ་མི་རྟོག །ཞེན་མེད་ཀྱི་བདེ་གསལ་མི་རྟོག་རྣམས་འབྱེད་དགོས་ཏེ། 
རྟོག་པའི་བདེ་གསལ་མི་རྟོག་གམ། ཞེན་མེད་ཀྱིས་བདེ་གསལ་མི་རྟོག་གིས་སྐུ་གསུམ་མངོན་དུ་བྱེད་པའི་ཕྱིར་རོ། །ཞེན་བཅས་ཀྱིས་བདེ་གསལ་མི་
རྟོག་གསུམ་ལ་གོལ་ན་སྙོམ་འཇུག་དགུ་འབྱུང་སྟེ། འཕྲངས་སྒྲོལ་ལས། འདོད་ཁམས་ཀྱི་རྣམ་པར་རྟོག་པ་སྤང་བ་ལས། བསམ་གཏན་གྱིས་

སྙོམ་འཇུག་བཞི་འབྱུང་སྟེ། གཟུང་འཛིན་གྱི་རྟོག་པ་མེད་ལ། བསྒོམ་བྱ་བསྒོམ་བྱེད་ཀྱིས་འཛིན་པ་རྟོག་དཔྱོད་དང་བཅས་པ་ནི་བསམ་གཏན་དང་
པོའོ། །རྟོག་དཔྱོད་མེད་ལ་དགའ་བདེའི་ཏིང་ངེ་འཛིན་རོ་མྱོང་བའི་འཛིན་པ་དང་བཅས་པ་ནི། བསམ་གཏན་གཉིས་པའོ། །སེམས་གཡོ་བ་མེད་ལ་
དབུགས་འབྱུང་རྔུབ་དང་བཅས་པ་ནི་བསམ་གཏན་གསུམ་པའོ། །རྣམ་རྟོག་ཐམས་ཅད་དང་བྲལ་ཤིང་གསལ་སྣང་གོ་མ་འགག་པ་ནམ་མཁའ་དྭང་བའི་
དཀྱིལ་ལྟ་བུ། རྟོག་མེད་རང་གསལ་གྱི་ཏིང་ངེ་འཛིན་ནི། བསམ་གཏན་བཞི་པའི་ཏིང་ངེ་འཛིན་ནོ། །གཟུགས་ཀྱི་རྣམ་པར་རྟོག་པ་སྤང་བ་ལས། 
གཟུགས་མེད་ཀྱི་སྙམས་འཇུག་བཞི་འབྱུང་སྟེ། །ཅེས་གསུངས། ཆོས་རྗེ་བྱང་སེམས་པས། བསམ་གཏན་དང་པོ་འདོད་ཁམས་འགྱུ་བས་དབེན། །
གཉིས་པ་གནས་བརྟེན་རྟོག་དཔྱོད་བདེ་བ་ཤར། །གསུམ་པ་བདག་འཛིན་ཞེན་པ་རང་ཐོག་བྲལ། །བཞི་པ་བདེན་འཛིན་ཞེན་མེད་སོ་མར་གནས། །

༄༅། །ཅེས་གསུངས། གཟུགས་མེད་སྐྱེ་མཆེད་མུ་བཞི་ནི། སློབ་དཔོན་པདྨས། ཤེས་ངོ་དང་གསལ་ངོའི་བྱེ་བྲག་ཕྱེད་པ་ཡིན་ཏེ། དབང་པོ་
ཡུལ་རྒྱུན་འགགས་པ་ནི་ནམ་མཁའ་མཐའ་ཡས་སྐྱེ་མཆེད། གཉིད་འཐུག་པོ་ལྟར་བྱུང་ཚོར་འགགས་པ་ནི་ཅི་ཡང་མེད་པའི་སྐྱེ་མཆེད་ཤེས་ངོ་ལ་གསལ་ལ་
སྣང་ངོ་ལ་འགག་པ་ནི་རྣམ་ཤེས་མཐའ་ཡས་སྐྱེ་མཆེད། གསལ་ངོ་ལ་བདེ་བ་བྲེང་ཙམ་ལས་སྣང་ངོ་ལས་ཅི་ཡང་མེད་པ་ནི་ཡོད་མིན་མེད་མིན་གྱིས་སྐྱེ་
མཆེད༑ ཉམས་དེ་རྣམས་ཆོད་ནས་དྲན་མེད་རྟོག་མེད་གནས་པ་ནི། ཉན་རང་གི་ཏིང་ངེ་འཛིན་ཡིན། །ཅེས་གསུངས། དེ་ལྟར་བསམ་གཏན་
བཞི༑ གཟུགས་མེད་སྐྱེ་མཆེད་མུ་བཞི་དང་བརྒྱད། ཐེག་ཆུང་ཉན་རང་དང་དགུ་ནི། སྙོམས་འཇུག་དགུ་སྐོར་ཞེས་བྱའོ། །གཞན་ཡང་ཀུན་
འདུས་རིག་པའི་སྒྲོན་མེ་ལས། དྲན་པ་རྒྱུན་འགོག་འདུ་ཤེས་མེད་པའི་བསྒོམ། །སྣང་བ་རྒྱས་འདེབས་ཡིད་དཔྱོད་བློ་ཡིས་བསྒོམ། །བདེ་གསལ་ཉམས་

ཞེན་བསམ་གཏན་བཞི་ཡི་བསྒོམ། །ཅང་མེད་སྟོང་བསྒོམ་སྐྱེ་མཆེད་མུ་བཞིའི་བསྒོམ། །ཅེས་གསུངས། འགའ་ཞིག་གིས་དྲན་མེད་སྟོང་ཧད་དེ་བ་
གཅིག་ལ་བསྒོམ་བཟང་པོར་འདོད་པ་ནི། ནམ་མཁའ་ཀློང་ཡང་ལས། བདེ་སྡུག་མ་དྲན་བཏང་སྙོམས་ནི། །ཞི་གནས་མ་རིག་གཏི་མུག་སྟེ། །གང་
གིས་བློ་ཡང་མ་ཞུགས་པས། དགེ་སྡིག་གཉིས་སུ་ལུང་མ་བསྟན། །ཅེས་གསུངས། གཞན་ཡང་གསང་ཐིག་ལས། གཉིས་མེད་མ་རྟོག་དྲན་
རྟོག་མེད་པའི་བསྒོམ། །འདུ་ཤེས་མེད་པའི་ཁྲོད་དུ་སྐྱེ་བར་འགྱུར། །ནམ་མཁའ་ལྟ་བུའི་ཆོས་རྣམས་མཐའ་བྲམ་བསྒོམ། །འདོད་པ་མཐའ་སྟེ་
ནམ་མཁའ་མཐའ་ཡས་སྐྱེ། །འདི་བསྒོམ་ངེས་མེད་གཅིག་དང་དུ་མ་བྲལ། །བསྒོམ་མེད་བློ་ཡུལ་ཅི་ཡང་མེད་པར་སྐྱེ། །ཐམས་ཅད་སེམས་
ཡིན་ཅིར་སྣང་ཅི་མེད་ན། །རྣམ་ཤེས་མཐའ་ཡས་དག་ཏུ་སྐྱེ་བར་འགྱུར། །བདག་གཞན་ཡོད་མེད་ལ་སོགས་པ། །འདུ་ཤེས་གང་དུ་ཡང་མེ་སྐྱེ་ཤིང་། །

༄༅། །མི་སྐྱེ་བར་ཡང་མི་འདོད་པ། །ཡོད་མིན་མེད་མིན་མུན་རུག་ཆད། །ཅེས་གསུངས། སྤྱིར་ཉམས་རྟོག་མཐོན་དམན་འབྲིང་
གསུམ་གང་ཡོད་ཀྱང་། དེ་ལ་ཆགས་ཞེན་འཛིན་གསུམ་ཕྲ་མོ་རེ་དང་མ་བྲལ་ན་གོལ་བར་གསུངས་ཏེ། སློབ་དཔོན་པདྨས། ཆགས་ན་ལྷ་ལ་ཆགས་ཀྱང་
འཁོར་བ། །འཛིན་ན་ཆོས་ཉིད་དུ་འཛིན་ཡང་འཁྲུལ་པ། །རྟོག་ན་དབྱིངས་སུ་རྟོག་ཀྱང་རྣམ་རྟོགས། །ཅེས་པ་དང་། ཕ་དམ་པས། གང་ལ་ཞེན་
པ་ཡོད་ན་དེས་ཀྱང་འཆིང་། །ཅེས་པ་དང་། བརྒལ་ལེན་ལས། རང་དང་སྣང་སྲིད་དབྱེར་མེད་དུ། །རྟོག་ནས་བློ་ཡུལ་མ་ཟད་ན། །བདག་གིས་
བློ་ཡུལ་བྱས་པ་ཡི། །ཉམས་ལེན་ཐམས་ཅད་རང་ཉིད་འཆིངས། །ཅེས་པ་དང་། གསང་སྒྲོན་ལས། ངེས་པའི་དོན་ལ་ཞེན་ན་འཆིང་། །
འཆི་ལ་ཆགས་པ་འགའ་ཡོད་ན། །རང་གིས་བཅིངས་པའི་སྲིན་བུ་བཞིན། །འབྲས་བུ་མེད་དེ་བརླག་པར་འགྱུར། །ཅེས་པ་དང་། རིན་ཆེན་

སྤུངས་པ་ལས། དབྱེ་ན་གོལ་ས་བསམ་མི་ཁྱབ། །བསྡུས་ན་འདོད་འཛིན་གཉིས་སུ་འདུས། །འདོད་འཛིན་དངོས་པོ་བདག་མེད་རྟོགས། །འདོད་
འཛིན་ཀུན་དང་བྲལ་གྱུར་ན། །གོལ་ས་བྱ་བའི་མིང་ཡང་མེད། །ཅེས་གསུངས། དེ་རྣམས་ལ་བྱ་བ་བཏང་ནས་དབེན་པ་བསྟེན་ཅིང་། མཚན་ལྡན་
བླ་མའི་གདམས་ངག་ཟབ་མོ་ལ་བརྟེན་ནས་སོ་སོར་རྟོག་པའི་ཤེས་རབ་བསྐྱེད་པ་གལ་ཆེའོ། །གསུམ་པ་སྒྲིབ་པ་ནི། རང་གིས་ཡོན་ཏན་ལ་མཆོག་ཏུ་འཛིན་
ནས༑ གཞན་གྱིས་གང་ཟག་ལ། ཆོས་ཀྱི་གྲུ་མཐའ་ལ་མ་མོས། མ་དད། མ་འཇུག་པས། ཡོན་ཏན་གོང་འཕེལ་ལ་སྒྲིབ་པས། སྒྲིབ་པ་
ཐམས་ཅད་ཀྱིས་ནང་ནས། འདི་བས་སླུ་མེད་པར་གསུངས་ཏེ། གཅན་འཕྲང་ལས། རྒྱལ་བའི་བཀའ་ལུང་ཕྱོགས་མེད་ལ། །མ་རྟོག་ཕྱོགས་མེད་
རིས་བཟུང་ནས། །ཕྱོགས་རེའི་རྒྱུ་འབྲས་བསྒྲུབ་བྱེད་ཀྱང་། །ཕྱོགས་མེད་རྒྱུ་འབྲས་ཤེས་པ་མིན། །ཅེས་དང་། བང་མཛོད་ལས། ཕྱོགས་རིས་

༄༅། །མེད་པའི་ལྟ་བ་ལ། །ཕྱོགས་ཆ་ཅན་དུ་བཟུང་བ་དེ། །ལྟ་བ་ངན་ཏེ་ལྡིང་བ་ཡིན། །དེ་ལ་བརྟེན་པར་མི་བྱའོ། །ཅེས་དང་། རྗེ་
བཻ་རོ་ཙ་ནས། འཁོར་འདས་ཆོས་ཉིད་ཀློང་ནས་ཤར་བ་ལ། །ཕྱོགས་དང་རིས་སུ་འཛིན་པ་སྙིང་རེ་རྗེ། །གཟུང་འཛིན་གཉིས་སུ་ལྟ་བ་ཐང་རེ་ཆད། །ཅེས་
དང་༑ དམ་པ་བདེ་གཤེགས་ཀྱིས། སྒྲིབ་པ་བཅུར་གསུངས་པ་ནི། མི་གཡོ་བ་ལ་ཆགས་ནས་གཡོ་དོགས་པ་དང་། གསལ་བ་ལ་ཆགས་ནས་མི་
གསལ་བའི་དོག་པ་དང་། བདེ་བ་ལ་ཆགས་ནས་མི་བདེ་བའི་དོག་པ་དང་། སེམས་མངོན་ཤེས་ལ་རེ་ནས་རྟོག་དཔྱོད་མང་པོ་འཇུག་པ་དང་། 
མངོན་ཤིས་བྱུང་ན་བརློམས་པ་དང་། མཚན་མའི་རྫུ་འཕྲུལ་བྱུང་དུ་རེ་བ་དང་། ཅུང་ཟད་བྱུང་ན་བརློམས་པ་དང་། ཏིང་ངེ་འཛིན་འདི་ལས་མེད་
དོ་ཞེས་ཆོག་པར་འཛིན་པ་དང་། ཏིང་ངེ་འཛིན་མཐར་ཕྱིན་སངས་རྒྱས་ཟིན་སྙམས་པ་དང་། བདག་གིས་ལྟ་བསྒོམ་འདི་ལྟ་བུ་གང་ན་ཡང་མེད་

དོ་སྙམས་པ་དང་། ལྟ་བ་མཐོན་དམན་ཐམས་ཅད་དབྱིངས་སུ་གཅིག་པར་མ་ཤེས་པས་གཞན་གྱིས་ལྟ་བ་ལ་ཁྱད་དུ་གསོད་པའོ། །ཅེས་གསུངས། 
དེ་བས་ན་བླ་མ་དགེ་བའི་བཤེས་གཉེན་བརྟེན་ཅིང་། མདོ་རྒྱུད་དགེ་བའི་བཤེས་གཉེན་ཕྱོགས་མེད་ཉམས་སུ་ལེན་པས་སྣང་སྲིད་དགེ་བའི་བཤེས་གཉེན་དུ་
འཆར་ཞིང་། རིག་པ་དགེ་བའི་བཤེས་གཉེན་དུ་འཆར་བར་གསུངས། བཞི་པ་བྱིང་རྒོད་ལ་སོགས་ལ་གསུམ་གསུམ་པ་བཞི་སྟེ། བྱིང་རྨུག་
འཐིབ་གསུམ། རྒོད་འཐོར་འཁྱམས་གསུམ། ཆགས་ཞེན་འཛིན་གསུམ། འོག་འགྱུ་རང་ཁ་ལུང་མ་བསྟན་གསུམ་མོ། །དང་པོ་གསུམ་གྱི། བྱིང་
བ་ནི། ཉི་མ་སྤྲིན་གྱིས་སྒྲིབ་པ་དང་འདྲ་སྟེ། རིག་པ་ལས་སུ་མ་རུང་ནས། བྱིང་ངེར་སོང་བའོ། །རྨུག་པ་ནི་ཉི་མ་ལ་རྒྱབ་ཏུ་ཐལ་བ་དང་འདྲ་སྟེ། 
རིག་པ་ལ་གསལ་ཆ་མ་ཐོན་ནས། ནག་མུག་མུག་པའོ། །འཐིབ་པ་ནི་མུན་རུག་པ་དང་འདྲ་སྟེ། བྱིང་རྨུག་དེ་ཉིད་རག་པར་སོང་ནས་ནག་ཐིབ་

༄༅། །འཐིབ་པའོ། །དེ་གསུམ་ཀ་ཡང་ཕྱོགས་མཐུན་ཏེ། གནས་ཀྱི་བྱིང་བ་དང་། དུས་ཀྱི་བྱིང་བ་དང་། གྲོགས་ཀྱི་བྱིང་བ་དང་། 
ཟས་ཀྱི་བྱིང་བ་དང་། འདུག་སྟངས་གི་བྱིང་བ་དང་། བསྒོམ་གྱི་བྱིང་བ་དང་དྲུག་ཡོད་པ་ལ། དང་པོ་ནི། ཡུལ་དགོན་ཉམས་གྲིབ་ཅན་དུ་བསྒོམ་པས་
བྱིང་ན། ཁྲུས་དང་བཤགས་པ་བྱ། གནས་གཙང་སར་འགྲོ། དམའ་ས་དང་དྲོ་སར་བསྒོམ་པས་བྱིང་ན། མཐོ་ས་དང་བསིལ་སར་འགྲོའོ། །
གཉིས་པ་དུས་ཀྱི་བྱིང་བ་ནི། དབྱར་དང་དཔྱིད་ཀྱི་བྱིང་ན། མཐོ་ས་དང་བསིལ་སར་འགྲོ་ནས་བསྒོམ་མོ། གསུམ་པ་གྲོགས་ཀྱི་བྱིང་བ་ནི། གྲོགས་
ཉམས་གྲིབ་ཅན་དང་འགྲོགས་པས་བྱིང་ན། ཁྲུས་དང་བཤགས་པ་བྱ། གྲོགས་ཉམས་གྲིབ་ཅན་སྤང་བར་བྱའོ། །བཞི་པ་ཟས་ཀྱི་བྱིང་བ་ནི། ཟས་
བཟང་ངན་གང་ཡིན་ཀྱང་ཆེ་གྲགས་པ་དང་། མང་གྲགས་ན་བྱིང་བས། ཟས་གཙང་ལ་ཆུང་བ་བསྟེན་ནོ། །ལྔ་པ་འདུག་སྟངས་ཀྱིས་བྱིང་བ་ནི། ཉལ་

བ་དང། སྔས་བ་དང་། ལུས་གནད་ཀློང་ན་བྱིང་བ་ཡང་ཡོད་པས། ལུས་གནད་ལྟ་སྟངས་རྟོད། རྣམ་སྣང་གི་ཆོས་བདུན་ལེགས་པར་བཅས་ནས་
བསྒོམ་མོ། །དྲུག་པ་བསྒོམ་གྱིས་བྱིང་བ་ནི། ཤེས་པ་ཀློང་དྲགས་པས་བྱིང་ན། ལུས་སེམས་བསྒྲིམ། ཤེས་པ་ཧུར་བཏོན་ལ། ཧུ་རེ། སིང་
ངེ་༑ ཡེ་རེ་བ་བྱེད་ནས་བསྒོམ་པ་གལ་ཆེའོ། །གཉིས་པ་རྒོད་འཐོར་འཁྱམས་གསུམ་གྱིས་རྒོད་པ་ནི། སྟོན་ཁ་འབྲུག་དང་། གློག་དང་། སེར་བ་
རྒོད་པ་འདྲ་སྟེ། སེམས་རང་ཐོག་ཏུ་མི་གནས་ནས་རྣམ་རྟོག་སྣ་ཚོགས་རྒོད་པའོ། །འཐོར་བ་ནི་ལུག་རྗིའི་ལུག་ཁྱུ་ཕྱོགས་གཅིག་ཏུ་འདུས་མ་ཐུབ་
ནས་འཐོར་ཤོར་བ་འདྲ་སྟེ། སེམས་རྩེ་གཅིག་ཏུ་མ་ཟིན་ནས་རྣམ་རྟོག་མང་པོར་འཐོར་ཤོར་བའོ། །འཁྱམས་པ་ནི་བདག་པོ་དང་མ་འཕྲད་པའི་ཁྱི་
འཁྱམ་པ་དང་འདྲ་སྟེ། ཏིང་ངེ་འཛིན་གྱིས་མ་ཟིན་པར་རྒོད་འཐོར་གྱིས་རྣམ་རྟོགས་དེ་ཉིད་རང་ཁར་འཁྱམས་པའོ། །དེ་གསུམ་ཀ་ཡང་ཕྱོགས་མཐུན་

༄༅། །སྟེ༑ རྐྱེན་གྱིས་རྒོད་པ་དང་། གནས་ཀྱི་རྒོད་པ་གཉིས། དང་པོ་ནི། ཡུལ་རྐྱེན་བཟང་ངན་འབྲིང་གསུམ་ལ་བརྟེན་ནས། སེམས་
ཆགས་སྡོང་རྨོང་གསུམ་གྱི་རྣམ་རྟོག་རྒོད་འཐོར་འོང་བས། འདས་ཏེ་རེག་པའི་རྐྱེན་ཚོར་འགག་པའི་གནས་བསྒོམ་པ་གལ་ཆེའོ། །གཉིས་པ་གནས་ཀྱི་རྒོད་པ་
ནི༑ རྒྱུན་མཐོ་ས་དང་བསིལ་སར་བསྒོམ་པས་རྒོད། དམའ་ས་དང་དྲོ་སར་བསྒོམ་མོ། །གསུམ་པ་ཆགས་ཞེན་འཛིན་གསུམ་གྱིས་ཆགས་པ་ནི། བྱེ་
མ་ལེབ་གཟུགས་ལ་ཆགས་པ་བཞིན་དུ། ཏིང་ངེ་འཛིན་གྱི་བདེ་གསལ་ལ་ཁར་ཆགས་པའོ། །ཞེན་པ་ནི་སྣོད་ལ་གླ་རྩི་དང་རྒོག་སྐྱའི་དྲི་ཞེན་པ་དང་འདྲ་
སྟེ༑ ཏིང་ངེ་འཛིན་གྱིས་རོ་ལ་ཞེན་པོ་ཚུར་བཀོལ་མི་ཐུབ་པའོ། །འཛིན་པ་ནི་བུ་མོ་དང་ར་ཐུང་རང་མཐོངས་ཆེ་བ་དང་འདྲ་སྟེ། གོང་མའི་ཡོན་ཏན་མ་
ཤེས་ནས། རང་གི་ཡོན་ཏན་ལ་མཆོག་ཏུ་འཛིན་པའོ། །དེ་བ་གསུམ་ཀ་ཡང་ཕྱོགས་མཐུན་ཏེ། བླ་མ་ངན་པའི་རྐྱེན་གྱིས་ཞེན་པ་དང་། རང་གིས་

ཤེས་རབ་ཀྱིས་མ་འབྱེད་ནས་དམན་པ་ལ་མཆོག་ཏུ་ཞེན་པའོ། །བླ་མ་ངན་པའི་རྐྱེན་གྱིས་ཞེན་ན། མཁས་པ་བརྟེན་པར་བྱའོ། །རང་གི་ཤེས་རབ་
འཆར་ནས་ཞེན་ན། སོ་སོར་རྟོག་པའི་ཤེས་རབ་བསྐྱེད་པར་བྱའོ། །བཞི་པ་འོག་འགྱུ་རང་ཁ་ལུང་མ་བསྟན་གསུམ་གྱི་འོག་འགྱུ་ནི། ཕུབ་མའི་
ཞབས་ཏུ་ཆུ་འགྲོ་བ་དང་འདྲ་སྟེ། རང་གི་མཉམ་བཞག་གིས་ང་ཡིན་པར་སྟོན་ཀྱང་། འགྱུ་བ་ཕྲ་མོ་གར་སོང་མ་ཚོར་བ་བོར་བའོ། །རང་ཁ་ནི་སོ་སོ་
སྐྱེ་བོ་ཐ་མལ་པ་དང་འདྲ་སྟེ། ལུས་ངག་ཡིད་གསུམ་གྱིས་སྤྱོད་པ་ཏིང་ངེ་འཛིན་གྱིས་མི་ཟིན་པར་འཁྲུལ་པ་རང་ཁར་སོང་བའོ། །ལུང་མ་བསྟན་
ནི༑ བུ་ཆུང་ནུ་ཞོས་བརྒྱག་པའི་ཤེས་པ་དང་འདྲ་སྟེ། རང་ཁར་སོང་བ་ཡང་མ་ཡིན། ཏིང་ངེ་འཛིན་གྱིས་ཟིན་པ་ཡང་མ་ཡིན་པར་ཤེས་པ་ལུང་
མ་བསྟན་དུ། ཧོན་ནེར་སོང་བའོ། །དེ་གསུམ་ལ་ནི་ཐུན་ཐུང་ངུར་བཅད་ཅིང་། དྲན་པས་དྲག་ཏུ་བཟུང་ནས་བསྒོམས་པ་གལ་ཆེའོ། །གཞན་

༄༅། །ཡང་སྐྱོན་དེ་རྣམས་སྤང་བ་ལ་ལུས་སེམས་བཙལ་བ་གལ་ཆེ་སྟེ། ལུས་ཀྱིས་འགྲོ་འདུག་དང་། མཆོད་རྒྱུག་དང་། ལས་ཀ
དྲག་པོ་ལ་སོགས་བྱེད་ནས། ལུས་ངལ་ཤིང་དུབ་པ་དང་། རྩ་ཆད་ཤིང་ཆུལ་ན། བྱིང་རྨུགས་ཀྱི་རྒྱུ་ཡིན་པས་སྤང་སྟེ། ལུས་མ་འགྲམ་པར་
བྱའོ༑ །ལྟས་མོ་ལྟ་དད་ཆེ་བ་དང་། དྲི་རྟོག་བྱེད་དད་ཆེ་བ་དང་། མི་མང་འདུས་འཚོགས་སུ་འགྲོ་ཤིང་ཁ་དལ་ལུང་གཏམ་བྱེད་པ་དང་། མི་ཆོས་ལྷ་
བླས་ཀྱིས་ཤོམ་ར་མང་པོ་བྱེད་པ་དང་། དེ་རྣམས་རྒོད་འཐོར་གྱིས་རྒྱུ་ཡིན་པས་སྤང་བ་གལ་ཆེའོ། །ལུས་ཀྱི་འབྱུང་བ་ཉམས་ན་སོ་སོའི་བཅོས་ཐབས་
བྱ༑ སེམས་ཀྱི་བཙའ་ཐབས་དྲུག་སྟེ། དམ་ཚིག་ཉམས་ན་ཡིད་ལ་མི་འདོད་སྣ་ཚོགས་འབྱུང་བས་བསྒོམ་མི་ཁམས། གལ་ཏེ་ཁོམས་ཀྱང་ལུས་
སྡོད་མི་ཚུག །སེམས་གནས་མི་ཟུག་པས་བསྒོམ་ལྟ་བར་འགྲོ། ལྟ་བ་གོ་ཡུལ་དུ་འགྲོ། གོ་བ་ཁ་འབྱམས་སུ་འགྲོ་ཤིང་ཏིང་ངེ་འཛིན་ཇེ་མེད་དུ་

འགྲོ་བས། དམ་ཚིག་མ་ཉམས་པར་བསྲུང་བ་དང་གཅིག །ལས་དང་པོ་པས་ཏིང་ངེ་འཛིན་སྐྱེ་བ་ཡོད་ལ། རྟོག་དཔྱོད་མང་དྲག་ན་ཏིང་ངེ་འཛིན་ཆུ་
རྙོགས་མ་བཞིན་འགྲོ་བས། རྟོགས་དཔྱོད་རག་པར་བྱ་བ་དང་གཉིས། གསལ་ཡང་ཡུན་རིང་གྲགས་ན་བྱིང་རྨུག་རྒོད་འཐོར་འོག་འགྱུ་རང་ཁ་ལུང་མ་
བསྟན་གང་རུང་གི་དབང་དུ་འགྲོ་བས། ཐུན་ཚོད་རན་པར་བྱ་བ་དང་གསུམ། མངོན་ཤེས་རྫུ་འཕྲུལ་ལ་སོགས་ཏིང་ངེ་འཛིན་གྱི་རྟག་ཡོན་ཏན་ཐོབ་
ཀྱང་༑ གཉིས་འཛིན་རྩད་ནས་མ་ཆོད་ཀྱིས་བར་དུ་ཡེང་བ་སྤང་ནས་དབེན་པ་བརྟེན་ཅིང་། དག་སྦྱོར་ལ་བརྩོན་པ་དང་བཞི། ཡོན་ཏན་ཆེན་པོ་
ཐོབ་ཀྱང་ང་རྒྱལ་སྤངས་ཤིང་དམན་ས་བཟུང་བ་དང་ལྔ། བླ་མས་གནང་བའི་མན་ངག་དང་། རང་ལ་འཆར་བའི་ཉམས་རྟོགས་རྣམས་ཤིན་ཏུ་
གསང་བ་དང་། དྲུག་གིས་སྒོ་ནས་ཤིན་ཏུ་བཙའ་བ་གལ་ཆེའོ། །གཞན་ཡང་རྗེ་བཻ་རོ་ཙཱ་ནས། ལུས་ཀྱི་སྤྱོད་ལམ་རྩིང་པས་དོན་མེད་པའི་

༄༅། །ན་ཚ་འོང་། ངག་གིས་སྤྱོད་ལམ་རྩིང་པས་དོན་མེད་པའི་མི་བཞི་སྡང་། སེམས་ཀྱི་སྤྱོད་ལམ་རྩིང་པས་དོན་མེད་པའི་
སྡུག་བསྔལ་འོང་། །ཅེས་གསུངས་པས། སྒོ་གསུམ་གྱི་སྤྱོད་ལམ་རྩིང་ན། དགེ་སྦྱོར་གྱི་བར་ཆད་འོང་ས་མེད་པ་ནས་གློ་བུར་དུ་འོང་བས། སྒོ་
གསུམ་ཤིན་ཏུ་བཙའ་ནས་ཉམས་སུ་ལེན་པ་གལ་ཆེའོ། །དེ་ལྟར་ཉམས་སུ་ལེན་པས་ཏིང་ངེ་འཛིན་མ་སྐྱེས་པ་སྐྱེ། སྐྱེས་པ་གོང་ནས་གོང་དུ་
འཕེལ་ཤིང་མཐར་ཕྱིན་པར་འགྱུར་རོ། །བཞི་པ་ཡོན་ཏན་ངོས་བཟུང་ནས་བསྐྱེད་ཚུལ་ལ་གཉིས་ཏེ། རྟག་ཡོན་ཏན་ཅི་ལྟར་འབྱུང་བའི་ཚུལ་
དང་༑ བློ་རིམ་སྐྱེས་པའི་ཁྲིད་རིམ་ངོ་སྤྲད་བཤད་པའོ། །དང་པོ་ལ་བརྒྱད་སྟེ། རྟགས་ཡོན་ཏན་འབྱུང་ཚུལ་དང་། དེ་ངོ་མ་ཤེས་ན་
བདུད་དུ་འགྱུར་ཚུལ་དང་། ངོ་ཤེས་པར་ལམ་དུ་ཁྱེར་ཚུལ་དང་རྟག་ཡོན་ཏན་མེད་ཀྱང་བཟོད་པར་བསྟན་པ་དང་། རྟག་ཡོན་ཏན་ལ་འཁྲུལ་པར་

འདོད་པ་ནི། ལོག་པར་བསྟན་པ་དང་། རྟག་ཡོན་ཏན་འབྱུང་བར་མ་ངེས་པར་བསྟན་པ་དང་། ངེས་པར་འབྱུང་བ། ངེས་པར་འབྱུང་བའི་
རྟགས༑ ཡོན་ཏན་མེད་ན་སྐྱོན་དུ་བསྟན་པའོ། །དང་པོ་ནི། རླུང་རྟ་སེམས་ལ་སེམས་རྟ་རླུངས། །ཅེས་པས། སེམས་ཟིན་ན་རླུང་
ཡང་རང་ཤུགས་གིས་ཟིན། རླུང་ཟིན་ན་སེམས་ཡང་རང་ཤུགས་ཀྱིས་ཟིན། ནང་དུ་རླུང་ཟིན་པའི་རྟགས། ཕྱི་རུ་འབྱུང་བའོ། །དེ་ཡང་འབྱུང་
བ་ལྔའི་རླུང་རེ་རེ་ཟིན་པ་ལ་རྟགས་བཞི་བཞི་འབྱུང་སྟེ། སྣང་ཉམས། སེམས་ཉམས། ལུས་ཉམས། རྨི་ལམ་ཉམས་སོ། །དེ་ལ་དང་
པོ་འབྱུང་བ་ལྔའི་རླུང་འགག་རིམ་དུ་ཟིན་པར་བསྟན་པ་ནི། སྣ་བུག་གཡས་རོ་མ་ནས་ས་རླུང་ཟིན་པའི་རྟགས་ལ། སྣང་ཉམས་སུ་སྤྲིན་ལྟ་བུ་དུ་
བ་ལྟ་བུ་ཁམས་ལོང་ལོང་བ་དང་། སྐྱ་རིབ་རིབ་པ་དང་། སྐྱེ་སུན་སུན་པ་དང་། སྔོ་ཕྱུར་ཕྱུར་བ་དང་། སྤོས་རིང་གི་དུད་པ་ལྟ་བུ་དང་། དུད་

༄༅། །སྔོ་ཁྲིག་སེ་འཁྲིག་པ་ལྟ་བུ་འབྱུང་ངོ་། །སེམས་ཉམས་གནས་ཆ་ཆེ་བ། བྱིང་སེ་བ། མུན་ནེ་བ་འབྱུང་ངོ་། །ལུས་
ཉམས་ལྕི་ཧོ་སེ་བ་དང་། ཞོར་ལ་གནས་པ་འདྲ་དང་སུབ་ཚད་སྙམས་པ་འབྱུང་ངོ་། །རྨི་ལམ་དུ། དུ་བ་རླང་པ། སུབ་མ། སྨུག་པ་འཁྲིགས་པ་
ལྟ་བུ་དང་། ས་ཕུག་དང་ས་ལ་ཉལ་བ་ལ་སོགས་པའི་རིག་རྣམས་འབྱུང་ངོ་། །ཆུ་རླུང་ཟིན་པའི་རྟགས་ལ། སྣང་ཉམས་སུ་སྨིག་རྒྱུ་ལྟ་བུ་གྱ་གྱུ་
དང་༑ ཆུ་འགྲོ་བ་ལྟ་བུ་དང་། ཆུ་བརླབ་ལྟ་བུ་དང་། མཚོ་རླུང་སྤྱོད་པ་ལྟ་བུ་དང་། ཆར་ཟིམ་འབབ་པ་ལྟ་བུ་ལ་བོགས་ཆུའི་རིགས་རྣམས་
འབྱུང་ངོ་། །སེམས་ཉམས་གཡོ་བ་དང་བཅས་པས་དགའ་བདེ་ལྷང་ངེར་གནས་པ་འབྱུང་ངོ་། །ལུས་ཉམས་རླན་ལྕིག་ལྕིག་པ་དང་། གཉེན་
ལྕུག་ལྕུག་པ་དང་། འཇམ་ལྕིག་ལྕིག་པ་དང་། ཞོར་ལ་གྲང་སིབ་སིབ་བྱེད་པ་ཡང་འབྱུང་ངོ་། །རྨི་ལམ་དུ་ཆུ་ལ་འབོག་པ་དང་། རྐྱལ་བ་

ལ་སོགས་ཆུའི་རིགས་རྣམས་འབྱུང་ངོ་། །མེ་རླུང་ཟིན་པའི་རྟགས་ལ། སྣང་ཉམས་སུ་སྲིན་བུ་མེ་ཁྱེར་ལྟ་བུ་སྐྱ་རྩེགས་རྩེགས། དམར་རྩེགས་
རྩེགས་པ་དང་། མེ་སྟག་འཕྲོ་བ་ལ་སོགས་དམར་པོའི་རིགས་རྣམས་འབྱུང་ངོ་། །སེམས་ཉམས་གནས་པའི་ཞོར་ལ་ཤེས་པ་ཚབ་ཚུབ་ཅུང་ཙམ་
རེ་འོང་ཡང་གློད་ཅིང་བསྒོམ་པས་མི་གནོད་དོ། །ལུས་ཉམས་དྲོད་ཆེ་བ། རྔུལ་བ་དང་། ཞོར་ལ་གོས་ཕུད་འདོད་པ་སྙམས་འབྱུང་། ལྟོག་
པ་སྙམས་དང་སྐོམ་པ་སྙམས་ཡང་འབྱུང་ངོ་། །རྨི་ལམ་དུ་རང་གི་ལུས་དང་ཁང་པ་ལ་མེ་འབར་བ་དང་། མེ་མཆེད་པ་ལ་སོགས་མེའི་རིག་
རྣམས་འབྱུང་ངོ་། །རླུང་གི་རླུང་ཟིན་པའི་རྟགས་ལ། སྣང་ཉམས་སུ་དཔུང་པའི་ཟུར་དུམ་མར་མེ་ལྟར་སྐྱ་ལྷག་གེ་བ་ཡལ་ནས་འགྲོ་བ་དང་། 
མདུན་དུ་མར་མེའམ། མེ་རེ་རེའམ། མང་པོ་འབར་བ་ལྟ་བུ་འབྱུང་ངོ་། །སེམས་ཉམས་གཏད་སོ་མེད་པའི་ཕྱོད་དེ་བ་འབྱུང་ངོ་། །ལུས་

༄༅། །ཉམས་ཡང་ཕྱད་དེ་བ་དང་། ཞོར་ལ་ཡེང་ངེ་བྱེད་པ་ཡང་འབྱུང་ངོ་། །རྨི་ལམ་དུ་ནམ་མཁའ་ལ་འཕུར་བ་དང་། རྟ་རྒྱུག་
པ་དང་། བྱ་ཁྱུ་མང་པོ་འབྱུང་ངོ་། །ནམ་མཁའི་རླུང་ཟིན་པའི་རྟགས་ལ། སྣང་ཉམས་སུ་སྤྲིན་མེད་པའི་ནམ་མཁའ་ལག་མཐིལ་ཙམ་དང་། སྒོ་
གང་ཙམ་དང་། ནམ་མཁའ་རྒྱ་ཆེན་པོ་མཐོང་བ་འབྱུང་ངོ། །འདིའི་དུས་སུ་སྟོང་པ་དགྲར་ལང་ཞེས་བྱ་བ་ཐམས་ཅད་མེད་སྙམས་ནས་སྐག་སྔངས་
འབྱུང་བར་གསུངས། སེམས་ཉམས་མཆེད་ཀྱིས་མ་བསྒོམ་ཀྱང་གསལ་དངས་སུ་འཆར་རོ། །ལུས་ཉམས་སུ་ལུས་ཨི་ཡོད་མི་ཚོར་བ་དང་། ཞོར་
ལ་བྱུག་སྙིང་འདོད་པ་འབྱུང་ངོ་། །རྨི་ལམ་དུ་སྐས་དང་གྱེན་ལ་འཛེག་པ་དང་། རི་མཐོན་པོ་དང་། ཁང་པ་མཐོན་པོའི་མགོར་ཕྱིན་ནས་ནམ་མཁའ་
རྒྱ་ཆེན་པོ་མཐོང་བ་སྙམ་འབྱུང་ངོ་། གཡས་ཀྱི་རླུང་རྟགས་ལྔ་པོ་འདི་ཤས་ཆེར་མཚན་མོ་འབྱུང་བར་གསུངས་སོ། །འབྱུང་བ་ལྔའི་རླུང་སྐྱེ་རིམས་སུ་

བསྟན་པ་ནི། སྣ་བུག་གཡོན་རྐྱང་མ་ནས་ནམ་མཁའི་རླུང་ཟིན་པའི་རྟགས་ལ། སྣང་ཉམས་སུ་འབར་བ་ཞེས་མེ་འབར་བ་ལྟ་བུ་སྐྱ་ལྷབ་ལྷབ་པ་
ཡལ་ནས་འགྲོ་བ་དང་། མེ་ལོང་ཧས་བཏབ་པ་ལྟ་བུ་དང་། མེ་ལོང་གཡབ་པའི་འོད་ལྟ་བུ་ལྷབ་ལྷབ་ཡལ་ནས་འགྲོ་བ་དང་། བར་སྣང་ཐམས་
ཅད་སྦྲང་འདབ་ལྟ་བུ་སྐྱ་ཙེག་ཙེག་པས་གང་བ་དང་། སེར་འོད་ལམ་ལམ་པའི་འོད་རྣམས་འབྱུང་ངོ་། །སེམས་ཉམས་སྔར་དང་འདྲ་བ་ལ། ས་
རྡོ་ཐམས་ཅད་ཀྱང་མེད་སྙམས་པ་དང་། རྟོག་མེད་གནས་པ་འབྱུང་ངོ་། །ཞོར་ལ་རང་བར་སྣང་དུ་ཡོད་པ་སྙམས་འབྱུང་ངོ་། །ལུས་ཉམས་
དང་རྨི་ལམ་སྔར་དང་འདྲའོ། །རླུང་གི་རླུང་ཟིན་པའི་རྟགས་ལ། སྣང་ཉམས་སུ་ཟླ་བ་ཞེས་བྱ་བ། གྱང་ལ་ཟླ་བ་ཤར་བ་ལྟ་བུ་དང་། སྤྲིན་བར་
སྣང་ནས་ཤར་བ་ལྟ་བུ་དང་། ཟླ་བ་ཕྱེད་པོ་དང་། ཉ་གང་བ་དང་། ལྕགས་སྒྲོག་ལྟ་བུ་གཉིས་སྦྲེལ་སུམ་སྦྲེལ་དང་། ཤེལ་དཀར་གྱི་ཕྲེང་བ་

༄༅། །བརྒྱུས་པ་ལྟ་བུ་འབྱུང་ངོ་། །ཡང་སྐྱ་ལྷག་ལྷག་པའི་འོད་དང་། སྐར་མདའ་ལྟ་བུ་ཡང་འབྱུང་ངོ་། །སེམས་ཉམས་གསལ་
སྟོང་སིང་ངེ་བ་དང་། ནམ་མཁའ་ལ་ལྡིང་བ་སྙམ་འབྱུང་ངོ་། །ལུས་ཉམས་ཡང་ཕྱང་ངེ་བ་རྣམ་མཁའ་ལ་འཕུར་ནས་སྙམས་པ་དང་། དངོས་སུ་
ལུས་གནད་མ་ཞིག་པར་ནམ་མཁའ་ལ་འཕག་ནུས་པ་འབྱུང་ངོ་། །རྨི་ལམ་སྔར་དང་འདྲའོ། །མེ་རླུང་ཟིན་པའི་རྟགས་ལ། སྣང་ཉམས་སུ་ཉི་མ་
ཞེས་བྱ་བ་རི་རྩེ་དང་ཁང་པ་ལ་ཉི་མ་ཤར་བ་ལྟ་བུ་དང་། ཟླ་བ་གཟས་ཟིན་པ་ལྟ་བུ་དམར་ཁོ་སེ་བ་དང་། ཉི་མ་ལྷག་གི་ཤར་བ་ལྟ་བུ་དང་། འོད་
སྔོན་དམར་དང་། ལྗང་སེར་དང་། སྔོ་ལྗང་རྣམས་ཀྱི་ལེ་བ་འབྱུང་ངོ་། །སེམས་ཉམས། བློ་རྒོད། ཤེས་པ་ཚུབས། སྤྲོ་ཐུང་བ་
གཅིག་འབྱུང་བས། ཀློད་ཅིང་བསྒོམ་པ་གལ་ཆེའོ། །ལུས་ཉམས་དྲོད་ཆེ་བ་ཁ་སྣ་ནས་རླུང་འཚུབས་པ་ལྟ་བུ། ཁོང་ནས་མེ་འབར་བ་ལྟ་བུ། 

བཏུང་བས་ངོམ་པ་མེད་པ་སྙམས་འབྱུང་ངོ་། །རྨི་ལམ་སྔར་དང་འདྲའོ། །ཆུ་རླུང་ཟིན་པའི་རྟགས་ལ། སྣང་ཉམས་སུ་རྡོ་རྗེ་ཞེས་བྱ་བ་ཐིག་
ལེ་ནག་པོ་མིག་འདྲ་བ་སླང་ང་ཙམ་དང་། སྲན་མ་ཙམ་དང་། ཡུང་གཞི་ཙམ་གྱིས་ནམ་མཁའ་གང་བ་འབྱུང་ངོ་། །སེམས་ཉམས་རེས་བཟང་རེས་
ངན་པ་གཅིག་འབྱུང་བས་འདི་ཡང་ཀློད་ཅིང་བསྒོམ་དགོས་སོ། །ལུས་ཉམས་དང་རྨི་ལམ་སྔར་དང་འདྲའོ། །ས་རླུང་ཟིན་པའི་རྟགས་ལ། སྣང་
ཉམས་སུ་མཆོག་གི་ཆ་ཞེས་བྱ་བ་སྐར་མདའ་ལྟ་བུ་སེར་ཁྱུག་ཁྱུག་པ་དང་། གློག་འགྱུ་བ་ལྟ་བུ་དཀར་ཁྱུག་ཁྱུག་པ་འབྱུང་ངོ་། །སེམས་ཉམས་
གསལ་ལ་བརྟན་པ་མི་འཕྲོ་བར་ལྷན་ནེར་གནས་པ་འབྱུང་ངོ་། །ལུས་ཉམས་གཡོ་འགུལ་མི་འདོད་པ་འབྱུང་ངོ་། །རྨི་ལམ་སྔར་དང་འདྲའོ། །
གཡོན་གྱི་རླུང་རྟགས་ལྔ་པོ་འདི་ཤས་ཆེ་ཉིན་མོ་འོང་བར་གསུངས་སོ། །དེ་ལྟར་རྟགས་བཅུ་དང་ཤུག་སྣང་བརྒྱད་ཀྱང་འབྱུང་སྟེ། ཉམས་སྒྲོན་ལས། 

༄༅། །རླུང་གིས་མཚན་མ་རྣམ་ལྔ་ཡང་། །དུ་བ་ལྟ་བུ་ལང་ལོང་དང་། །སྨིག་རྒྱུ་ལྟ་བུ་གྱ་གྱུ་དང་། །སྲིན་མེ་ལྟ་བུ་དམར་འཕྲོ་
དང་། །མར་མེ་ལྟ་བུ་དམར་སྐེ་གསལ། །མཁའ་ལ་ཉི་ཤར་ལྟ་བུར་སྣང་། །ཤུག་སྣང་བརྒྱད་པོ་སྣང་བ་ཡང་། །གྲུར་ཞུགས་འགྲོ་བ་སྙམས་བྱེད་དང་། །
མཁའ་ལ་འཕུར་བ་སྙམས་བྱེད་དང་། །སྣང་བ་མུན་པར་གྱུར་པ་དང་། །ནམ་མཁའ་རྡུལ་གྱིས་གང་བ་དང་། །མཁར་ལ་འོད་དུ་འབར་བ་དང་། །
ལུས་དང་འབྱུང་བའི་སྣང་མེད་པར། །སེམས་ཉིད་གསལ་སྟོང་དྭང་བ་དང་། །མེ་ལོང་སྐར་མདའ་བརྒྱན་པ་དང་། །སངས་རྒྱས་ཞིང་ཁམས་མཐོང་
བའང་འབྱུང་། །ཅེས་དང་། དུས་ཀྱི་འཁོར་ལོ་ལས། ནམ་མཁར་ཀུན་ནས་ཞེན་པའི་སེམས་དང་མིག་མི་བཙུམ་པར་རྡོ་རྗེའི་ལམ་དུ་རབ་ཞུགས་
པས༑ སྟོང་པ་ལ་ནི་དུ་བ་སྨིག་རྒྱུ་རབ་གསལ་དྲི་མ་མེད་པའི་མཁའ་སྣང་ཉི་དང་མེར་འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་

མཐོང་བར་འགྱུར། དེའི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་བ་ལོངས་སྤྱོད་རྫོགས་པའི་སྐུ། ཅེས་གསུངས་པས། རླུང་
བཅུ་དུས་གཅིག་ཏུ་ཟིན་པའི་རྟགས་ལ། འོད་ཁ་དོག་གང་ཡང་རུང་བའི་ཐིག་ལེ་ལ། ཁ་དོག་སྣ་ཚོགས་ཀྱིས་མུ་ཁྱུད་ཅན། ཆེ་ཆུང་གང་ཡང་རུང་བའི་
དབུས་སུ། སྤྲུལ་སྐུ་རྒྱན་མེད་དང་། ལོངས་སྐུ་རྒྱན་ཅན་རེ་རེའམ་ལྔ་ལྔའི་ཚོམ་བུ་ཅན་ལ་སོགས་མཐོང་བར་འགྱུར་རོ། །གཞན་ཡང་སྤྱི་བོའི་གཙུག་
མན་ཆད་རྐང་པའི་མཐིལ་ཡན་ཆད། ལུས་སྟོད་སྨད་ཕྱི་ནང་གང་ཡང་རུང་བ་ལ། རླུང་སེམས་འདུས་པའི་རྟགས་སུ། ཚ་ཤར་ཤར་བྱེད་པ་དང་། ན་
ཀམ་ཀམ་བྱེད་པ་དང་། གཟེར་ཁྱུག་ཁྱུག་བྱེད་པ་དང་། ཤ་འགུལ་ལིང་ལིང་བྱེད་པ་དང་། སྦྲིད་བེར་བེར་བྱེད་པ་དང་། ང་བ་རྒྱས་བཏུམ་པ་ལྟ་བུ་
དང་༑ རྩ་མདུད་གྲོལ་བའི་རྟགས་སུ་སྟེང་ནས་འོག་ཏུ་ཤུལ་སྙམས་པ་དང་། མ་བསམ་པར་འགུལ་ཡེང་ཡེང་བྱེད་པ་དང་། འདར་སིག་སིག་བྱེད་པ་

༄༅། །དང་༑ སྙིང་ཁར་རླུང་སེམས་འདུས་པའི་རྟགས་སུ་སྙིང་ཚ་བ་དང་། འདར་བ་དང་། སྔངས་པ་དང་། སྙིང་རླུང་ལང་
བ་ལ་སོགས་པ་འབྱུང་ངོ་། །གསང་སྒྲོན་ལས། ལུས་ནི་འདར་ཞིང་སྤྲུགས་པ་དང་། །འཕགས་དང་རྒྱུག་པའི་ལས་རྣམས་བྱེད། །ངག་ནི་རྒོད་
ཅིང་ངུ་བ་དང་། །ཁ་ནས་སྒྲ་སྐད་སྣ་ཚོགས་འདོན། །སེམས་ནི་འཛིན་མེད་བཏང་དཀའ་བ། །ཕྱི་ནང་ཤེས་པ་རྒྱུ་མི་ཚོར། ཅེས་གསུངས་པས། 
གཞན་ཡང་གཟུགས་བཟང་ངན་འབྲིང་གསུམ་སྣ་ཚོགས་མཐོང་བ་དང་། སྒྲ་སྙན་མི་སྙན་བར་པ་སྣ་ཚོགས་ཐོས་པ་དང་། དྲི་ཞིམ་མི་ཞིམ་བར་པ་སྣ་
ཚོགས་ཚོར་བ་དང་། རོ་མངར་མི་མངར་བར་པ་སྣ་ཚོགས་མྱོང་བ་དང་། རེག་འཇམ་རྩུབ་བར་པ་སྣ་ཚོགས་རེག་པ་དང་། ཤེས་བྱ་ལ་མ་སྲིད་པའི་
ཆོས་རྣམས་ཀྱང་ཤར་ལ། སངས་རྒྱས་ཀྱི་ཞིང་ཁམས་མན་ཆད། མནར་མེད་དམྱལ་བ་ཡན་ཆད། ཤེས་བྱ་ལ་སྲིད་ཚད་ཀྱིས་ཆོས་ཐམས་ཅད་

རྣལ་འབྱོར་པའི་ཉམས་ལ་མི་ཤར་བ་གང་ཡང་མེད་པར་གསུངས་ཏེ། སྣང་ཉམས་ལ་བཟང་ངན་འབྲིང་གསུམ། སེམས་ཉམས་ལ་བཟང་ངན་འབྲིང་
གསུམ༑ ངག་ཉམས་ལ་བཟང་ངན་འབྲིང་གསུམ། ལུས་ཉམས་ལ་བཟང་ངན་འབྲིང་གསུམ། རྨི་ལམ་ཉམས་ལ་བཟང་ངན་འབྲིང་གསུམ། 
བསམ་གྱིས་མི་ཁྱབ་ཅིང་བརྗོད་ཀྱི་མི་ལང་བ་འབྱུང་སྟེ། ལམ་འབྲས་ལས། སྲིད་པའི་རྩེ་མོ་མན་ཆད་ཏིང་ངེ་འཛིན་གྱིས་ཉམས་བཤད་ཀྱིས་མི་ལང་
བ་འབྱུང་། །ཅེས་དང་། དཔལ་ཤ་བ་རི་པས། རྟགས་བཅུ་རྫོགས་པར་གྱུར་པས་ན། །ཐིག་ལེ་ཆེན་པོའི་སྣང་བ་འབྱུང་། །སྣ་ཚོགས་ཐིག་ལེ་
ཆེན་པོ་ལས། །རེ་འགའ་ནག་པོའི་རི་མོ་འབྱུང་། །དེ་ནང་འགྲོ་བ་དྲུག་སོགས་དང་། །ཤིན་ཏུ་ཕྲ་བའི་སྤྲུལ་སྐུ་དང་། །ལོངས་སྐུ་དུ་མ་མཐོང་གྱུར་པ། །
སྣ་ཚོགས་གཟུགས་ཅན་འོད་གསལ་བའོ། །ཅེས་པ་དང་། ཉམས་སྒྲོན་ལས། གཞན་ཡང་རླུང་ཟིན་བག་ཆགས་དང་། །སེམས་ཉིད་ཕྱོགས་

༄༅། །མེད་རང་སྣང་ཕྱིར། །ངན་སོང་གསུམ་ནས་སྡུག་བསྔལ་དང་། །འདོད་ཁམས་ལྷ་མིའི་སྣང་ཚུལ་དང་། །གཟུགས་ཁམས་
གཟུགས་མེད་བསམ་གཏན་དང་། །པདྨའི་ཚལ་དང་སངས་རྒྱས་ཞིང་། །ཉམས་ཀྱི་སྣང་བ་ཅིར་ཡང་འཆར། །ཅེས་དང་། མངོན་པར་ཤེས་པ་
དྲུག་སྣང་བ་དང་། །སྤྱན་གྱིས་གླིང་གྲངས་མེད་མཐོང་བ་དང་། །རྣ་བས་དེའི་སྒྲ་ཐོས་པ་དང་། །སྔོན་གྱིས་རྗེས་སུ་དྲན་པ་དང་། །འཆི་འཕོ་སྐྱེ་
བ་ཤེས་པ་དང་། །ཕ་རོལ་གཞན་གྱིས་སེམས་ཤེས་དང་། །ཐུགས་རྗེས་འདུལ་དང་མི་འདུལ་དང་། །དུས་ལ་བབ་དང་མི་བབ་ཤེས། །རྫུ་འཕྲུལ་
ཆོས་སྟོན་ཀུན་བརྗོད་སོགས། །རྗེས་བསྟན་ལ་སོགས་གཡོ་ཐོབ་འབྱུང་། །ཅེས་གསུངས། གཉིས་པ་དེ་ངོས་མ་ཟིན་ན་བདུད་དུ་འགྱུར་ཚུལ་ནི། དེ་
ལྟར་རྣལ་འབྱོར་པ་ཏིང་ངེ་འཛིན་ལ་ཞུགས་ཟིན་ཕན་ཆད་ལུས་ངག་ཡིད་གསུམ། སྣང་ཉམས་རྨི་ཉམས་གཉིས་དང་ལྔ་ལ། བཟང་ངན་འབྲིང་གསུམ་

གང་ཤར་ཐམས་ཅད་ཉམས་ཡིན་པ་དེ་མ་ཤེས་ནས། ཉམས་བཟང་པོ་ཐམས་ཅད་ལ་བཟང་པོར་འཛིན་ཅིང་འདོད་ཆགས། ངན་པ་ཐམས་ཅད་ལ་ངན་པ་འཛིན་
ཅིང་ཞེ་སྡང་། བར་པ་ཐམས་ཅད་གཏི་མུག་ལུང་མ་བསྟན་དུ་ལུས་ན་བདུད་དུ་འགྱུར་བའོ། །དེ་ཡང་བཟང་པོར་བདུད་དུ་འགྱུར་ཚུལ་ནི། མངོན་ཤེས་
རྫུ་འཕྲུལ་དག་པའི་མཐོང་སྣང་ལ་སོགས་ཉམས་བཟང་པོ་རྣམས་བྱུང་བ་ལ་ང་རྒྱལ་ན་ཐར་པའི་གེགས་སུ་འགྱུར་བ་དང་། དེ་ལ་ཞེན་ནས་གེགས་སུ་གྱུར་པ་
དང་༑ དེ་ལ་ཞེན་ནས་གེགས་སུ་གྱུར་པ་དང་། ལུང་བསྟན་གྱིས་དབང་དུ་འགྲོ་ནས་གེགས་སུ་གྱུར་པ་ལ་སོགས་རྣམས་ཡོད་དེ། ངན་པ་བདུད་དུ་འགྱུར་
ཚུལ་ནི། ཉམས་ངན་པ་སྣ་ཚོགས་བྱུང་བས་བདག་གིས་འཇིག་རྟེན་གྱིས་བྱ་བ་བཏངས། བླ་མ་དཀོན་མཆོག་ལ་བློ་རྩེ་གཅིག་ཏུ་བཀལ་ནས་དགེ་སྦྱོར་
གཤའ་མ་བྱས་ཙ། འདི་ལྟ་བུའི་ལྟས་ངན་ཆོ་འཕྲུལ་མི་ལེགས་པ་སྣ་ཚོགས་བྱུང་སྙམ་དུ་བླ་མ་དཀོན་མཆོག་ལ་ལོག་ལྟ་སྐྱེ། ཆོས་ལ་ཡིད་ཆད། 

༄༅། །དགེ་སྦྱོར་ལ་བྱེད་སྙིང་མི་འདོད། རང་གི་རང་ལ་ཡི་མུག་སྐྱེ་བ་དང་། ལུས་ལ་ཚ་ཤར་ན་ཤར་དང་། སྦྲིད་པ་དང་། ཤ་
འགུལ་ལ་སོགས་འོང་བ་ལ་མཛེ་ལ་སོགས་པའི་ནད་ཞུགས་ཆིས་རེད་སྙམས་དུ་མོ་རྩིས་དང་། བཅོས་ཀ་ལ་སོགས་བྱེད་ནས་དགེ་སྦྱོར་གྱིས་གེགས་སུ་
གྱུར་པ་དང་། ངག་ཏུ་སྒྲ་སྐད་སྣ་ཚོགས་སྨྲ་ཤིང་། ལུས་ཀྱི་མཆོང་རྒྱུག་ལ་སོགས་བྱེད་པ་ལ། སྨྱོ་ཆིས་རེད་སྙམས་དུ། མོ་རྩིས་རིམ་གྲོ་ལ་སོགས་
བྱེད་ནས་དགེ་སྦྱོར་གྱིས་གེགས་སུ་གྱུར་པ་དང་། མཐོང་སྣང་ངན་པ་སྣ་ཚོགས་བྱུང་བ་ལ་བྱད་མ་ལྷ་འདྲེས་ཆོ་འཕྲུལ་རེད་སྙམས་དུ། བསྲུང་བཟློག་ལ་
སོགས་བྱེད་ནས་དགེ་སྦྱོར་གྱིས་གེགས་སུ་གྱུར་པ་ལ་སོགས་པ་རྣམས་ཡོད། བར་པ་བདུད་དུ་གྱུར་པ་ནི། དེ་ལྟ་བུའི་ཉམས་བཟང་ངན་གཉིས་ལ་
ཆགས་སྡང་བྱེད་ཅིང་། བར་པ་ཐམས་ཅད་དུ་བཏང་མི་ཤེས་ནས་གཏི་མུག་ལུང་མ་བསྟན་དུ་བསྐྱུར་བ་དང་། ཡང་ཉམས་བཟང་ངན་འབྲིང་གསུམ་གང་

བྱུང་ཡང་བཅོས་མེད་འཁྲུལ་སྣང་ཡིན་སྙམས་དུ་ལམ་དུ་བཏང་མི་ཤེས་ནས་གཏི་མུག་ལུང་མ་བསྟན་དུ་བསྐྱུར་བ་དང་། ཡང་ལམ་དུ་བཏང་བར་འདོད་
ཀྱང་། ཡང་དག་པའི་ལྟ་བསྒོམ་ཀྱིས་མ་ཟིན་ནས་ལུང་མ་བསྟན་དུ་ལུས་པ་ལ་སོགས་པ་རྣམས་ཡོད། ཉམས་སྒྲོན་ལས། རྟགས་དང་མཚན་
མ་ཅིར་སྣང་ཡང་། །ངན་རྟོགས་དགའ་བྲོད་རློམས་སེམས་བདུད། །ཅེས་པ་དང་། གསང་སྒྲོན་ལས། ངེས་པའི་དོན་ལ་ཞེན་ན་འཆིང་། །ལང་
ཀར་གཤེགས་པ་ལས། བྱིས་སྦ་ཉེར་སྤྱོད་བསམ་གཏན་དང་། །དོན་རབ་དབྱེ་བའི་བསམ་གཏན་དང་། །དེ་བཞིན་ཉིད་དམིགས་བསམ་གཏན་
དང་༑ །དེ་བཞིན་གཤེགས་པ་དགེ་བའི་བསམ་གཏན་དང་། །རྣལ་འབྱོར་ཅན་གྱིས་བརྩོན་བྱས་ནས། ཉི་མ་ཟླ་བའི་དབྱིབས་འདྲ་དང་། །འོད་
དང་པདྨ་ལྟ་བུ་དང་། །རི་མོ་ནམ་མཁའ་མི་འདྲ་མཐོང་། །མཚན་མ་སྣ་ཚོགས་དེ་དག་ནི། །མུ་སྟེགས་ཅན་ལམ་ཁྲིད་པར་བྱེད། །ཉན་ཐོས་དག་

༄༅། །དང་རང་རྒྱལ་གྱིས། །སྤྱོད་ཡུལ་དུ་ཡང་ལྟུང་བར་འགྱུར། །སློབ་དཔོན་ཤྲཱི་སེང་ཧས། ཉམས་སྤན་སྤུན་ནི་བདུད་སྡིག་ཏོ་
ཅན་ཡིན། ཅེས་གསུངས། གཞན་ཡང་བདུད་ཀྱིས་སྤྱོད་ཡུལ་བཅོ་བརྒྱད་འབྱུང་བར་གསུངས་ཏེ། ཉམས་སྒྲོན་ལས། བདུད་ཀྱིས་སྤྱོད་ཡུལ་
འབྱུང་བ་ཡང་། །སྤྲུལ་པ་གྲངས་མེད་འགྱེད་མཐོང་དང་། །དམ་པར་འདུག་མཐོང་དམ་པར་སྨྲ། །རྒྱལ་བའི་གསུངས་ཀུན་གསལ་མཐོང་དང་། །
དུས་གསུམ་གསལ་བར་ཤེས་མཐོང་དང་། །རྒྱུ་དྲུག་ལམ་གནས་ཀུན་མཐོང་དང་། །དེ་ལ་སྙིང་རྗེའི་སེམས་འབྱུང་དང་། །ཀུན་སྣང་གསལ་
བར་མཐོང་བ་དང་། །ཅི་ལ་ཡང་ཐོག་མེད་འགྲོ་བ་དང་། །མཁའ་ལ་བྱ་བཞིན་འཕུར་བ་དང་། །རྒྱལ་བས་ལུང་བསྟན་ཕྱག་བརྐྱངས་དང་། 
ཀུན་གྱི་སྐད་དུ་ཆོས་སྨྲ་དང་། །སྣོད་བཅུད་སྲིད་གནས་མཐོང་བ་དང་། །སྟོང་གསུམ་མཉམས་པོ་མཐོང་བ་དང་། །དེ་ལ་སེམས་སུ་གསལ་

སྣང་དང་། །ལས་སུ་རུང་བ་ཐོག་མེད་དང་། །དམ་པས་དོན་ལ་བསྒོ་བ་དང་། །འཇིག་རྟེན་གཙོ་བོར་མཆོད་པ་དག །རང་བཞིན་ཤེས་ན་དམ་
པའི་རྟགས། །མི་ཤེས་དགའ་བྲོད་ཕྱོགས་འཛིན་བདུད། །ཅེས་གསུངས། དེ་ལྟར་བཟང་ངན་འབྲིང་གསུམ་གང་ཤར་ཐམས་ཅད་ཉམས་ཡིན་
པར་ངོ་མ་ཤེས་ནས། དེ་ལ་བདེན་པར་ཞེན་ནས་ཆགས་སྡང་རྨོང་གསུམ་བྱེད་ཅིང་དེའི་རྗེས་སུ་འབྲང་ན་མཐུན་རྐྱེན་ཐམས་ཅད་འགལ་རྐྱེན། ཡོན་ཏན་
ཐམས་ཅད་སྐྱོན། ལྷ་ཡང་འདྲེ་ཡང་བདུད། མཆོག་ཐུན་མོངས་གིས་དངོས་གྲུབ་ཡང་གེགས་བར་ཆད་དུ་འབྱུང་བར་གསུངས་སོ། །གསུམ་པ་
ངོ་ཤེས་པར་ལམ་དུ་ཁྱེར་ཚུལ་ནི། དེ་ལྟར་བཟང་ངན་འབྲིང་གསུམ་གང་ཤར་ཐམས་ཅད་ཉམས་ཡིན་པར་ངོས་ཟིན་ནས། དེ་ལ་བདེན་ཞེན་དང་ཆགས་
སྡང་རྨོང་གསུམ་མེད་པར་ལྟ་བསྒོམ་གྱི་ལམ་དུ་ཁྱེར་ཞིང་བྱུང་རྒྱལ་དུ་སྐྱོང་ཤེས་ན། འགལ་རྐྱེན་ཐམས་ཅད་ཀྱང་མཐུན་རྐྱེན། སྐྱོན་ཐམས་

༄༅། །ཅད་ཀྱང་ཡོན་ཏན། བདུད་དང་འདྲེ་ཐམས་ཅད་ཀྱང་ལྷ། གེགས་བར་ཆད་ཐམས་ཅད་ཀྱང་མཆོག་ཐུན་མོངས་གི་དངོས་
གྲུབ་ཏུ་འབྱུང་བར་གསུངས་སོ། །དེ་བས་ན་ཉམས་བཟང་ངན་པར་གསུམ་གང་ཤར་ངོས་ཟིན་པར་བྱས་ལ་བདེན་ཞེན་དང་ཆགས་སྡང་རྨོང་གསུམ་མེད་
པར་ལྟ་བསྒོམ་གྱིས་ལམ་དུ་ཁྱེར་ནས་བྱུང་རྒྱལ་དུ་སྐྱོངས་པ་གལ་ཆེ་སྟེ། ཉམས་སྒྲོན་ལས། རྟགས་དང་མཚན་མ་ཅིར་སྣང་ཡང་། །ངན་རྟོག་
དགའ་བྲོད་རློམ་སེམས་བདུད། །བཟང་ངན་རྟོག་དཔྱོད་མི་བྱ་བར། །རང་ཞི་རང་དག་ངས་སྨྲའོ། །ལམ་འབྲས་ལས། རིམ་པ་ཡིན་མིན་དུ་
སྐྱེ་བའི། །དྲོད་ཐམས་ཅད་བྱུང་རྒྱལ་ཏུ་སྐྱོང་ངོ་། །གསང་སྒྲོན་ལས། རང་གིས་ཉམས་ཀྱི་བྱེ་བྲག་རྣམས། །ཚད་མ་གསུམ་ལ་བརྟེན་ནས་
ནི༑ །ངོ་ཡི་ཟིན་ན་དོན་དང་འཕྲད། །སྣང་བ་བཅུ་བདུན་པ་ལས། ཕྱི་ནང་རྟགས་ཀྱིས་རིམ་པ་རྣམས། །བྱུང་ཡང་དགའ་བྲོད་མི་བྱ་ལ། །

མེད་ཀྱང་མི་དགེའི་སེམས་མི་བསྐྱེད། །ཀུན་མཁྱེན་ཇོ་མོ་ནང་པས།  ཉམས་ཟང་ཟིང་སན་སུན་འུར་པོ་འདི། །རྒྱུ་འབྲས་མེད་ཀྱིས་ལྟས་ན་
སྐྱོན་དུ་མཐོང་། །ཉམས་མེད་ལ་དྲིས་ན་མགོ་བོ་བསྐོར། །འདི་བདེ་སྟོང་རྒྱས་པའི་མྱུ་གུ་ཡིན། །འདི་ལ་བཅོས་པར་མི་བྱེད་པར། །བྱུང་
རྒྱལ་དུ་སོང་བ་དེ་ཀས་ཆོག །ཅེས་གསུངས། བཞི་པ་རྟགས་ཡོན་ཏན་མེད་ཀྱང་བཟོད་པ་ནི། ཁ་གཅིག་གོང་གིས་ཉམས་དེ་ཚོ་མ་བྱུང་ན་
བསྒོམ་རྡུག་ཏུ་འདོད་པ་ཡང་ཡོད་ཀྱང་། ཕྱོགས་རེ་སྨྲ་བ་ཡིན་པས་དེ་ལྟར་མ་ཡིན་ཏེ། སེམས་ཉམས་བཟང་པོ་ཞིག་སྐྱེས་ན། ཉམས་གཞན་
ཚོ་མ་བྱུང་ཡང་བཟོད་པ་ཡིན་ཏེ། རྒྱུད་རྙིང་ལས། སྨིག་རྒྱུ་ལ་སོགས་རྟགས་གང་ཞིག །ལྐོག་ཏུ་གྱུར་པས་དགོས་མིན་ཏེ། །མངོན་སུམ་
གྲུབ་པའི་ནམ་མཁའ་ཆེ། །རྟགས་ཀྱིས་དགོངས་པ་ག་ལ་ཡོད། །ཅེས་དང་། ངེས་དོན་འདུས་པ་ལས། གཞི་ཉིད་རྟོགས་ན་ཉམས་མི་

༄༅། །དགོས༑ །དེ་ཕྱིར་རྟོགས་པ་ཤིན་ཏུ་གཅེས། །གསང་སྒྲོན་ལས། ཆོས་ཉིད་གོམས་པའི་རྟགས་ནི་འདི་ལྟར་ལགས། །གང་
ལ་ཞེན་པ་མེད་ཅིང་ཆགས་པ་ཆུང་། །མ་ནོར་དོན་ལ་ཀུན་གཞི་འགྱུར་མེད་གསལ། །རྟགས་ཆེན་དེར་ཡོད་གཞན་གྱི་ཁར་མ་ལུས། །ཏིང་ངེ་འཛིན་
གྱིས་མཆོག་དམ་པའི་མདོ་ལས། འདི་ལ་ས་དང་ལམ་མེད་སྟེ། །ཉམས་རྟོགས་སྐྱེ་བའི་རིམ་པ་ཡིན། །ཡང་དག་བདེན་རྫུན་ཟད་པ་ལས། །རྟགས་
དང་མཚན་མ་ག་ལ་ཡོད། །ཅེས་གསུངས། ལྔ་པ་རྟགས་ཡོན་ཏན་ལ་འཁྲུལ་པར་འདོད་པ་ལོག་པར་བསྟན་པ་ནི། ཁ་ཅིག་གོང་གི་ཉམས་ལེན་དེ་
ཚོ་དོན་མེད་འཁྲུལ་སྣང་ཟིན་ཟེར་ཡང་། དེ་ལྟར་མ་ཡིན་ཏེ། ད་ལྟའི་ཐ་མལ་གྱི་ཤེས་པ་འདི་ལ་ཞེན་ཆེ་བས་མ་འཁྲུལ་བའི་སྣང་བར་འདོད། ཏིང་ངེ་
འཛིན་གྱིས་རྟགས། ཡོན་ཏན་འབྱུང་བ་ནི་འཁྲུལ་པར་འདོད་པ་ནི། གོ་ལོག་པ་ཡིན་ཏེ། ལམ་འབྲས་ལས། སེམས་ཅན་ལ་ཉོན་མོངས་པའི་

སྣང་བ། རྣལ་འབྱོར་པ་ལ་ཏིང་ངེ་འཛིན་ཉམས་ཀྱིས་སྣང་བ། བདེ་བར་གཤེགས་པ་ལ་དག་པའི་སྣང་བ། ཅེས་དང་། གསང་སྒྲོན་ལས། 
ཆོས་ཉིད་གོམ་པའི་རྟགས་ནི་འདི་ལྟར་ལགས། མངོན་ཤེས་སྟོབས་དང་རྫུ་འཕྲུལ་ལུང་བསྟན་འབྱུང་། མདོ་ལས། ས་དང་པོ་ལ་ཡོན་ཏན་བརྒྱ་
ཕྲག་བཅུ་གཉིས། གཉིས་པ་ལ་དེ་སྟོང་འགྱུར་ལ་སོགས་ཐོབ་པར་གསུངས། སློབ་དཔོན་པདྨས། བདེ་གསལ་མི་རྟོག་ཏིང་འཛིན་ལས་སུ་རུང་། །
འབྱུང་བའི་རླུང་རྣམས་ནང་དུ་ཟིན་པ་ཡི། །རྟགས་དང་ཡོན་ཏན་རྣམས་ནི་རིམ་བཞིན་འབྱུང་། །ཞེས། འཁྲུལ་གྲོལ་ལམ་གསུམ་ལ་སྣང་བ་གསུམ་
འབྱུང་བ་ནི་མདོ་རྒྱུད་མན་ངག་ཀུན་ནས་གསུངས། དྲུག་པ་རྟགས་ཡོན་ཏན་འབྱུང་བ་མ་ངེས་པ་ནི། རྟགས་ཤིག་ཀུན་ལ་འབྱུང་བ་མིན། །ཅེས་
གསུངས་པས། གང་ཟག་གཅིག་ལ་འབྱུང་བ་ལྟ་བུའི་རྟགས་ཡོན་ཏན་རྣམས་ཀུན་ལ་འབྱུང་བ་མིན་ལ། རྟགས་ཀུན་གཅིག་ལ་འབྱུང་བ་མིན། །

༄༅། །ཅེས་གསུངས་པས། གཞུང་ནས་བཤད་པའི་རྟགས་ཡོན་ཏན་ཀུན་གང་ཟག་གཅིག་ལ་འབྱུང་བ་མིན་ཏེ། འགའ་ཞིག་ལ་
སྣང་ཉམས་གཙོ་ཆེ། འགའ་ཞིག་ལ་སེམས་ཉམས་གཙོ་ཆེ། འགའ་ཞིག་ལ་ངག་ཉམས་གཙོ་ཆེ། འགའ་ཞིག་ལ་ལུས་ཉམས་གཙོ་ཆེ། 
འགའ་ཞིག་ལ་རྨི་ལམ་ཉམས་གཙོ་ཆེ། འགའ་ཞིག་ལ་ཀུན་འོང་། འགའ་ཞིག་སེམས་ཉམས་བཟང་པོ་སྐྱེས་ཀྱང་གཞན་རྣམས་མི་འོང་། འགའ་
ཞིག་ལ་རྣལ་འབྱོར་བཞིའི་རིམ་པ་འོག་མ་འོག་མ་རྣམས་ལ་འབྱུང་ཡང་། གོང་མ་གོང་མ་རྣམས་ལ་མི་འོང་། འགའ་ཞིག་ལ་འོག་མ་འོག་མ་
རྣམས་ལ་མ་བྱུང་ཡང་། གོང་མ་གོང་མ་རྣམས་ལ་འབྱུང་། འགའ་ཞིག་ལ་འོག་མ་འོག་མ་ལ་ཕྲ་མོ་འབྱུང་ཞིང་། གོང་མ་གོང་མ་རྣམས་ཇེ་ཆེ་
འཕེལ༑ དེ་ལ་སོགས་པའི་ཉམས་སྐྱེ་ཚུལ་ལ་ཆ་ངེས་པ་བསམ་གྱིས་མི་ཁྱབ་པའོ། །རྗེ་དྭགས་པོ་རིན་པོ་ཆེས། རྟགས་ཡོད་ཀྱང་རྟོགས་པ་མེད་པ་

ཡང་ཡོད། རྟོགས་པ་ཡོད་ཀྱང་རྟགས་མེད་པ་ཡང་ཡོད། རྟགས་དང་རྟོགས་པ་དུས་མཚུངས་སུ་འོང་བ་ཡང་ཡོད། གཉིས་ཀ་མེད་པ་ཡང་ཡོད། 
ཞེས་མུ་བཞིར་གསུངས་ཤིང་། ཉམས་སྒྲོན་ལས། འགའ་ཞིག་གནས་ནས་མཐར་ཕྱིན་ཡོད། །ཅེས་པ་ལ་སོགས་གོང་བཞིན་ནོ། །
བདུན་པ་ནང་དུ་ཏིང་ངེ་འཛིན་བཟང་པོ་ཡོད་པའི་རྟགས་ཡོན་ཏན་ངེས་པར་འབྱུང་བ་ནི། འདི་ལྟ་སྟེ། ཐོབ་ཤོར་གཉིས། བདེ་སྡུག་གཉིས། བསྟོད་
སྨད་གཉིས། བཟང་ངན་གཉིས་ཏེ་འཇིག་རྟེན་ཆོས་བརྒྱད་རོ་སྙོམས་ནས་སྤང་བླང་ཆུང་། འཁོར་བ་ལ་ཞེན་པ་གཏིང་ནས་ལོག་ཚེ་འདིའི་བྱ་བ་ཐམས་
ཅད་བཏང་། བྱང་ཆུབ་བསྒྲུབ་པ་ལ་ལུས་དང་སྲོག་ལ་ཡང་མི་ལྟོས་པའི་སྙིང་རུས་བརྩོན་འགྲུས་ནུས། བླ་མ་སངས་རྒྱས་དངོས་སུ་མཐོང་ཞིང་ཚད་
དང་ལྡན་པའི་མོས་གུས་གནད་དུ་བསྣུན་ནས། ཞབས་ཏོག་རྣམ་པ་གསུམ་གྱི་སྒོ་ནས་མཉེས་པ་ཕུན་སུམ་ཚོགས་པ་བསྒྲུབ། གདམས་ངག་ལ་

༄༅། །ནན་ཏན་བྱེད་ཅིང་ཉམས་རྟོགས་ཀྱི་སྒྲོ་འདོགས་བཅད་ནས་ཏིང་ངེ་འཛིན་མཐར་བསྐྱལ་ཤེས། ཉམས་སྣང་གིས་རྐྱེན་སྣང་
བཟང་ངན་འབྲིང་གསུམ་གང་ཤར་ཡང་། ལྟ་བསྒོམ་གྱིས་ངོ་བོ་རོ་སྙོམས་པ་ཆགས་སྡོང་རྨོང་གསུམ་མེད། དལ་འབྱོར་རྙེད་དཀའ་དང་འཆི་བ་མི་
རྟག་པ་དྲན་པས་ནམ་ཤི་ཡང་འགྱོད་པ་མེད་པའི་གདེང་ཆེན་པོ་ཐོབ། ལས་རྒྱུ་འབྲས་ལ་ཡིད་ཆེས་ནས་སྒྱུ་མ་དང་རྨི་ལམ་ལྟ་བུའི་ཚེགས་ཚོགས་ཀྱི་རྟེན་
འབྲེལ་བདེན་མེད་དུ་བསྒྲིགས་ཤེས། འཁོར་བའི་ཉེས་དམིགས་དྲན་ནས་འཁོར་བ་འཁྱམས་པའི་སེམས་ཅན་ཐམས་ཅད་ལ་བྱམས་སྙིང་རྗེ་བྱང་ཆུབ་
ཀྱིས་སེམས་ཁྱད་པར་ཅན་སྐྱེ། དགྲ་ལ་སྡང་སེམས་གཉེན་ལ་ཆགས་སེམས། ནོར་ལ་བསོག་སེམས་ཆུང་། ལུས་ཡང་། སྲིན་བུ་ཉུང་། 
གསོ་སླ། བདག་འཛིན་ཆགས་སྡང་ཅན་གྱིས་དགོན་པ་མི་བཟུང་ཞིང་རི་ཁྲོད་ཕྱོགས་མེད་འགྲིམས། ཆོས་དང་གང་ཟག་གིས་གྲུབ་མཐའི་ཕྱོགས་རིས་

ཆུང་ཞིང་དག་སྣང་ཕྱོགས་མེད་དུ་ཤར། རང་གི་ཡོན་ཏན་ལ་ང་རྒྱལ་མི་བྱེད་ཅིང་གཞན་གྱིས་ཡོན་ཏན་ལ་ཁྱད་དུ་མི་གསོད། ཉོན་མོངས་པ་ངང་གི་ཆུང་
ཞིང་ཏིང་ངེ་འཛིན་གྱིས་ཡེ་ཤེས་ངང་གིས་གསལ། རྨོངས་པ་ཆུང་ཞིང་མཁྱེན་རབ་ཕྱོགས་མེད་དུ་ཤར། རང་འདོད་ཆུང་ཞིང་གཞན་སྣང་འདུལ་བའི་ཐབས་
ལ་མཁས། བློ་ཕུག་སྤྲང་ལ་གཏད། གྱོང་ལྟོ་གོས་ལ་བསྐུར། དཀའ་བ་ཆོས་ལ་སྤྱོད། ངེས་མེད་སྤྱོད་པ་བྱེད། མདོར་ན་རང་རྒྱུད་
ཀྱིས་ཉོན་མོངས་པ་ལ་སོགས་པའི་སྤང་བྱའི་སྐྱོན་ཐམས་ཅད་ཇེ་ཇེ་སངས་ཤིང་། ཉམས་རྟོག་ལ་སོགས་པའི་ཡོན་ཏན་ཐམས་ཅད་ཇེ་ཇེ་རྒྱས་ཏེ།
འཇིག་རྟེན་ཚེ་འདིའི་བྱ་བ་ཐམས་ཅད་ལིངས་ཀྱིས་བཏང་ནས། ཐར་པ་བྱང་ཆུབ་བསྒྲུབ་པ་མིན་པ་བྱེད་རྒྱུ་མེད་པ་གཅིག་དགོས། གསང་སྒྲོན་ལས། 
ཕྱི་རྟགས་ལུས་ནི་ཡོད་མི་ཚོགས། །ནང་རྟགས་དབུགས་ནི་རྒྱུ་མི་ཚོར། །གསང་རྟགས་དངོས་པོའི་ཞེན་པ་ཆོད། །རྗེ་དྭག་པོ་རིན་པོ་ཆེས། 

༄༅། །ངོ་བོ་རྟོགས་པའི་རྟགས་ལ། བླ་མ་སངས་རྒྱས་དངོས་སུ་མཐོང་། སེམས་ཅན་ལ་བྱམས་སྙིང་རྗེ་སྐྱེ། རང་གི་རང་ལ་
ཡིད་ཆེས་པའི་བློ་བདེ་ལྷང་ཀྱིས་འགྲོ། ཅེས་དང་། ཉམས་སྒྲོན་ལས། དྲོད་ནི་བཟོད་པ་ཕྲ་ཐོབ་དང་། །ལུང་ཡང་བདེ་བ་འབྱུང་བ་དང་། །
དབུགས་ཀྱིས་རྒྱུ་བ་མི་ཚོར་དང་། །སེམས་ཉིད་རྣལ་དུ་ཕེབས་པ་ཡི། གསལ་ལ་ཡུལ་མེད་མི་རྟོག་ནས། །འཁོར་བའི་ཆོས་ལ་སྐྱོ་བ་དང་། །
རང་གི་གནས་ལ་མི་ཆགས་ཤིང་། །ཐག་རིང་གཞན་དུ་འགྲོ་བར་འདོད། །དོན་ལྡན་འཁྲུལ་པ་མ་ཡིན་ཞིང་། །བྱམས་དང་སྙིང་རྗེ་ཕན་སེམས་ལྡན། །
ཆོས་བརྒྱད་ཆུང་ཞིང་དོན་ལ་བརྩོན། །ཅེས་དང་། སློབ་དཔོན་པདྨས། ཆོས་ཉིད་གོམས་པའི་རྟགས་སུ་འཁྲུལ་པ་མེད་པར་ཀུན་ལ་བྱམས། 
ཟས་ནོར་ལ་ཆོག་ཤེས་ཤིང་ཆགས་པ་ཆུང་། སྙིང་རྗེ་ཆེ་བ། ཆོས་ལ་ཕྱོགས་རིས་མེད་པ། གདམས་ངག་ལ་ནན་ཏུར་བྱེད་པའོ། །ཅེས་

དང་༑ ཏིང་ངེ་འཛིན་རྒྱལ་པོའི་མདོ་ལས། ནམ་ཞིག་རྡུལ་དང་བྲལ་བའི་ཏིང་འཛིན་འདི་ཐོབ་ནས། །རྒྱལ་སྲིད་ཡུལ་འཁོར་གྲོང་ཁྱེར་སྲེད་མི་
འགྱུར༑ །གཙུག་ལག་ཁང་ལ་མི་སྲེད་གང་ལའང་སྲེད་མི་འགྱུར། །བསམ་གཏན་ཤེས་རབ་ལ་ཡང་མི་སྲེད་ཅིང་། །སངས་རྒྱས་མི་སྲེད་ཆོས་ལ་
སྲེད་མི་བྱེད། །དགེ་འདུན་མི་སྲེད་བྱང་ཆུབ་ལ་ཡང་མི་སྲེད་ཅིང་། །གང་ལ་མི་སྲེད་སྲེད་པའང་ཡོད་པ་མ་ཡིན་ཏེ། །འདི་ནི་ཏིང་འཛིན་དག་པ་ཐོབ་
པའི་བྱེ་བྲག་གོ། །ཅེས་པ་དང་། ཏིང་ངེ་འཛིན་མཆོག་ འདི་རྗེ་ཕག་མོ་གྲུབ་པའི་གསུངས་ཡིན་པ་འདྲ་སྙམས་ མཆན། དམ་པའི་མདོ་ལས། རི་ཁྲོད་འགྲིམས་ཤིང་སྐྱོ་བ་བསྐྱེད། །དེས་ན་སྒྲོས་འདོགས་ཆོད་
པར་འགྱུར། །དམ་ཆོས་གང་ལྟ་བདུད་རྩིར་མཐོང་། དེ་དག་ཐེག་པ་གཅིག་ཏུ་གོ། །འགྲོ་བ་
རྣམས་ལ་སྙིང་རྗེ་སྐྱེ། །དེ་དག་སྒྱུ་མ་ལྟ་བུར་གོ། །བླ་མ་སངས་རྒྱས་ཉིད་དུ་འཛིན། །དེ་ཀུན་སྤྲུལ་པའི་མཛད་པར་རིག །ཅི་ལྟར་གླ་རྩིའི་ཤུན་

༄༅། །པ་ནི། །ཉི་མ་ནུབ་པའི་མདངས་བཞིན་དུ། །ཉོན་མོངས་རྟོག་པའི་ཚོགས་རྣམས་ཀུན། །འདི་ཡིས་ནུས་པ་མེད་པར་
བྱས༑ །རིམས་ཀྱིས་འགག་པར་ཐེ་ཚོམ་མེད། །ཅེས་དང་། སྡུད་པ་ལས། ཆོས་ཕྱོགས་སྲོག་ཀྱང་འདོར་ཞིང་རྣལ་འབྱོར་རབ་ཏུ་བརྩོན། །མི་
ལྡོག་རྟགས་ནི་འདི་དག་ཡིན་པར་ཤེས་པར་བྱ། །ཅེས་གསུངས། བརྒྱད་པ་ངེས་པར་འབྱུང་བའི་རྟགས་ཡོན་ཏན་མེད་ན་སྐྱོན་དུ་བསྟན་པ་ནི། ཁ་
ཅིག་བླ་མ་བཟང་པོ་མང་པོ་བརྟེན། ཆོས་ཟབ་མོ་མང་པོ་ཐོབ། རི་ཁྲོད་འགྲིམ། དཀའ་བ་སྤྱད། བསྒྲུབ་པ་ཡུན་རིང་དུ་བྱས། ཉམས་རྟོག་
བཟང་པོ་ཡོད་པ་རློམས་ཀྱང་། གོང་གི་ངེས་པར་འབྱུང་བའི་རྟགས་ཡོན་ཏན་རྣམས་དང་མི་ལྡན་ཞིང་། དེ་ལས་བཟློག་པའི་སྐྱོན་རྣམས་དང་ལྡན་པ་
ནི༑ སངས་རྒྱས་སུ་རློམས་ཀྱང་འཁོར་བ་ལས་མ་འཕགས་ཏེ། རྗེ་དྭག་པོ་རིན་པོ་ཆེས། མང་པོར་ཐོས་པའི་ཐོས་ཡུས་དང་། །ཡུན་

བསྒོམ་པའི་བསྒོམ་ལུས་དང་། །དཀའ་ཐུབ་བྱས་པའི་རྟོག་ཡུས་གསུམ། །དེ་གསུམ་ཆོས་པའི་ཁོངས་སྐྲན་ཡིན། །ཅེས་པ་དང་། རྗེ་བཻ་རོ་ཙཱ་
ནས༑ འཇུག་སྒོའི་ལམ་མེད་ཐང་ཆེན་དམུས་ལོང་འདྲ། །ལྟ་བའི་གདིང་མེད་བྱ་སྒྲོ་རླུང་ཁྱེར་འདྲ། །སྤྱོད་པའི་གྲོགས་མེད་ལག་སྡུམ་གཤོག་ཆད་འདྲ། །
དགོངས་པའི་གདིང་མེད་ཚུ་བར་ནོར་སྟོར་འདྲ། །བཀའ་བརྒྱུད་ཟམ་པ་མེད་པས་འཆལ་པ་འདྲ། །ཀླུ་གཉན་སྲུངས་ཉེས་བཞིན་དུ་ཉེན། །གོ་བའི་
གདིང་མེད་གླད་ལ་མདའ་སོང་བཞིན་དུ་སྨྲ། །ལྟ་བ་མཐོ་ན་ཆང་གྲལ་དག་ཏུ་མཐོ། །དགོངས་པ་བཟང་ན་ལྟོ་འགྲང་ཉི་མས་དྲོས་ཙ་བཟང་། །སྤྱོད་
པ་ཕྱིར་མི་འབྱུང་ན་བཟང་། །ཚུལ་འཆོས་འབྲས་བུ་རྟོག་པ་མེད་པར་སངས་རྒྱས་ཐོབ་ལ་རེ། །སློབ་དཔོན་མཉེས་པ་མེད་པར་ཐུབ་ཐུབ་རས་ཆོད་བྱེད། །
དེ་འདྲའི་སྐྱེས་བུ་ཤིན་དུ་འབོད་དམྱལ་བ་འགྲོ། །ཅེས་གསུངས། དེ་ལྟར་མ་སོང་བར་བྱེད་པ་གལ་ཆེའོ།། ༈ །།གཉིས་པ་བློ་རིམ་

༄༅། ། སྐྱེས་པའི་ཁྲིད་རིམ་ངོ་སྤྲོད་བཤད་པ་ལ་བཞི་སྟེ། གནས་ས་རྩེ་གཅིག་གི་རྣལ་འབྱོར། མི་གཡོ་སྤྲོས་བྲལ་གྱི་རྣལ་འབྱོར། 
མཉམ་ཉིད་རོ་གཅིག་གི་རྣལ་འབྱོར། ལྷུན་གྲུབ་བསྒོམ་མེད་ཀྱིས་རྣལ་འབྱོར་རོ། །དང་པོ་ལ་གཉིས་ཏེ། རྩེ་གཅིག་དང་རྩེ་གཅིག་གིས་རྣལ་འབྱོར། 
དང་པོ་ལ་གསུམ་སྟེ། གནས་ས་ཐོག་མཐའ་བར་གསུམ་མོ། །དང་པོ་ནི། ཅི་ལྟར་གོང་དུ་བཤད་པ་ལྟར་སྔོན་འགྲོ་ཆོས་རྣམས་ལེགས་པར་རྫོགས་
ནས༑ དངོས་གཞི་ལུས་ངག་ཡིད་གསུམ་བཞག་ཐབས་ཤིན་དུ་ལེགས་པའི་སྒོ་ནས་བསྒོམ་སྟེ། སེམས་མ་བཅོས་པར་བཞག་པའི་ཚེ། རྣམ་
རྟོག་སྔར་བས་ཀྱང་འཚུབས་ནས་འོང་བ་ནི། གནས་ས་དང་པོ་རི་གཟར་གྱིས་འབབ་ཆུ་ལྟ་བུ་བྱ་བ་ཡིན་ཏེ། ཏེ་ལོ་པས། ཉམས་ནི་གཅོང་རུང་ཆུ་
དང་འདྲ། །ཅེས་པ་དང་། ཉམས་སྒྲོན་ལས། བསམ་གཏན་ཉམས་ཀྱི་སྒྲོན་མ་ཞེས། དགའ་རབ་རྡོ་རྗེའི་མཛད་པ་ཡིན། མཆན། དེ་ཡང་དང་པོ་ཆུ་དྲག་

བཞིན༑ །རྣམ་རྟོག་མང་ལ་ཅུང་ཟད་གནས། །ཅེས་གསུངས། དེ་ལ་ཁ་ཅིག་རྣམ་རྟོག་འཚུབས་པ་ལ་མ་དགའ་སྟེ། བདག་ལ་ལས་དང་སྐལ་བ་
མེད་པར་གདའ་བས་བསྒོམ་ཨམ་དེ་གཏན་ནས་སྐྱེ་ཆིས་མ་བྱས་སྙམས་པའི་ཐེ་ཚོམ་འོང་ཡང་། དེ་ལྟར་མིན། སྔར་མ་བསྒོམ་ཕན་ཆད་རྣམ་རྟོག་ཁ་
ཡན་དུ་སོང་ནས་མ་ཚོར་བ་ཡིན། འདིར་ཚོར་བ་དེ་སེམས་ཅུང་ཟད་ཟིན་པའི་རྟགས་ཡིན་པས། བསྒོམ་བཟང་པོ་སྐྱེ་བའི་སྔ་ལྟས་ཡིན་པས་ཐེ་ཚོམ་
སེམས་གཉིས་མེད་པར་ཉམས་སུ་ལེན་པ་ལ་བརྩོན་པར་བྱའོ། །དེ་ཡང་འདི་ཉམས་སུ་ལེན་མ་ཤེས་ན་རྣམ་རྟོག་དེ་དག་བཀག་ན། སྙིང་རླུང་ལང་ནས་
བསྒོམ་གྱིས་སྣ་སུན་ཁུར། རང་ཁར་བཏང་ན་བསྒོམ་དང་བྲལ་བས། རྣམ་རྟོག་དེ་དག་མི་བཀག །མི་བསྒྲུབ་བརྩོན་དུ་མི་བཟུང་། ལུང་མ་བསྟན་
དུ་མི་བསྐྱུར། སྣ་མི་བསྐྱིལ་བར་གང་ཤར་རང་ཐོག་ཏུ་ཀློད་ཅིང་རང་ཡན་དུ་བཞག་ནས་བབས་ཀྱི་རྒྱང་མཚོ་བྱེད་དགོས་པ་ཡིན་ཏེ། ཤན་ཏི་པས། གནས་

༄༅། །ན་ཞོག་ལ་འགྲོ་ན་ཐོང་། །གཉེར་ཁ་མ་བྱེད་ཡན་དུ་ཆུག །ཆེད་དུ་གང་འཛིན་འཁྲུལ་པ་ཡིན། །གཟེངས་ལ་འཕུར་བའི་བྱ་རོག་
ལྟོས༑ །ཅེས་པ་དང་། ཏེ་ལོ་པས། མ་བཅོས་གཉུག་མའི་ངང་ལ་ཀློད་ལ་ཞོག །བཅིངས་པ་ཀློད་ན་གྲོལ་བར་ཐེ་ཚོམ་མེད། །སློབ་དཔོན་པདྨས། 
རྟ་རྨུ་རྒོད་འདུལ་བ་བཞིན་དུ་ཡན་ལ་ཞོག །ཅེས་སོ། །དེ་ལྟར་བྱས་པས་རྣམ་རྟོག་ཕྲ་རག་ཇེ་ཞི་གནས་ཆ་ཇེ་ཆེར་འགྲོ། དེས་ཀྱང་གནས་མ་ཐུབ་ན། ཏེ་
ལོ་པས། བློ་དམན་སྐྱེས་བུ་ངང་ལ་མི་གནས་ན། །རླུང་གིས་གནད་བཟུང་རིག་པ་གཅུན་ལ་བོར། །ལྟ་སྟངས་སེམས་འཛིན་མན་ངག་དུ་མ་ཡིས། །
རིག་པ་ངང་ལ་མི་གནས་བར་དུ་གཅུན། །ཅེས་གསུངས་པ་ལྟར། བླ་མ་མཁས་པའི་གདམས་ངག་ཟབ་མོ་སྣ་ཚོགས་ཀྱིས་སྒོ་ནས་སེམས་གནས་པའི་
ཐབས་ལ་བརྩོན་པར་བྱའོ། །དེ་ལྟར་བྱས་པས་རྣམ་རྟོག་རག་པ་ཐམས་ཅད་ཞི་ནས། སེམས་རང་ཐོག་ན་རེས་གནས། རེས་འགྱུ་བ་གཅིག་འོང་སྟེ། 

ཏེ་ལོ་པས། བར་དུ་ཆུ་བོ་གདྒ་དལ་ཞིང་གཡོ། །ཅེས་པ་དང་། ཉམས་སྒྲོན་ལས། དེ་ནས་དལ་འབབ་ཆུ་བོ་བཞིན། །རེས་གནས་རེས་རྟོག་
ཐུན་ཕྱེད་གནས། །ཅེས་གསུངས་པས། སེམས་ལ་མེར་ཆགས་ཏེ། དལ་མེ་རི་སོང་ནས། ཐུན་ཕྱེད་ཙམ་ལ་གནས། ཐུན་ཕྱེད་ཙམ་ལ་འགྱུ་
བ་ནི་གནས་པ་བར་པ་ཆུ་ཀློང་དལ་བབ་ལྟ་བུ་བྱ་བ་ཡིན། དེའི་ངང་ལ་དྲན་པ་སྐད་ཅིག་ཀྱང་ཡེངས་བ་མེད་པ་གཅིག་གི་མཉམ་བཞག་གཉུག་བསྲིངས་ཤིང་
བསྒོམ་ཡང་། རྣམ་རྟོག་ཕྲ་རག་ཐམས་ཅད་ཇེ་ཇེ་ཞི་ཤིང་། གནས་ཆ་ཇེ་ཆེར་སོང་སྟེ། མཐར་འགྱུ་བ་ཕྲ་རག་ཐམས་ཅད་དག་ནས། ཉིན་མཚན་
ལ་སོགས་འཁོར་ཡུག་ཏུ་གནས་པ་ནི། གནས་པ་ཐ་མ་རྒྱ་མཚོ་རླུང་གིས་མ་སྤྱོད་པ་ལྟ་བུ་བྱ་བ་ཡིན་ཏེ། ཏེ་ལོ་པས། ཐ་མ་ཆུ་རྣམས་མ་བུ་
འཕྲད་པ་འདྲ། །ཅེས་དང་། པྲ་ཁྲིད་ལས། རྫོགས་ཆེན་སེམས་སྡེ་པྲ་ཁྲིད་ཞེས་དགའ་རབ་རྡོ་རྗེས་མཛད། མཆན། མི་རྟོག་ཐིག་ལེའི་ཀློང་དུ་གནས་པ་ནི། །

༄༅། །མི་སྤྱོད་དང་བའི་རྒྱ་མཚོ་ཆེན་པོའི་ངང་། །མི་གཡོ་གསལ་བས་ཏིལ་གྱིས་མར་མེ་འདྲ། །ཉིན་མཚན་འདས་ཀྱི་བར་དུ་གནས། །
ཅེས་སོ། །དེ་ཡང་བདེ་གསལ་མི་རྟོག་གསུམ་ཆ་མ་མཉམ་ན། གནས་པ་ཐ་མ་འདི་འོང་མི་ནུས་པས། དེ་གསུམ་ཆ་མཉམ་དགོས། དེ་ཡང་དེ་
གསུམ་ཆ་མ་མཉམ་ན་ཆེ་དྲག་པའི་སྐྱོན་གསུམ། ཆུང་དྲག་པའི་སྐྱོན་གསུམ། ཆ་མཉམ་པའི་ཕན་ཡོན་གསུམ་མོ། །དང་པོ་ཆེ་དྲག་པའི་སྐྱོན་
གསུམ་ནི། གཉིས་པོ་ཤས་ཆུང་ཤིང་བདེ་བ་ཆེ་དྲག་ན་ལུས་སེམས་ལ་བདེ་བ་ཆེན་པོ་སྐྱེ་ནས་སྡོམ་པ་ཤོར་བའམ། ཐིག་ལེ་ཤོར་ནས་ཐར་པའི་གེགས་
བྱེད་ཀྱང་སྲིད། དེ་ཙམ་མིན་ཀྱང་ཆགས་ཞེན་འཛིན་གསུམ་གྱིས་དབང་དུ་ཤོར། གཉིས་པོ་ཤས་ཆུང་ཤིང་གསལ་ཆ་ཆེ་དྲག་ན། མངོན་ཤེས་དང་
དག་པའི་མཐོང་སྣང་ལ་སོགས་འབྱུང་བ་ལ། ང་རྒྱལ་ནས་ཐར་པའི་གེགས་བྱེད་ཀྱང་སྲིད། དེ་ཙམ་མིན་ཀྱང་རྒོད་འཐོར་གྱིས་དབང་དུ་ཤོར། 

གཉིས་པོ་ཤས་ཆུང་ཞིང་མི་རྟོག་པ་ཆེ་དྲག་ན། དྲན་མེད་དུ་འགོག་ནས་ཐར་པའི་གེགས་བྱེད་ཀྱང་སྲིད། དེ་ཙམ་མིན་ཀྱང་བྱིང་རྨུགས་ཀྱི་དབང་དུ་ཤོར། 
གཉིས་པ་ཆུང་དྲག་པའི་སྐྱོན་གསུམ་ནི། དང་པོ་ཡོད་ཀྱང་བདེ་ཆ་ཆུང་ན་བསྒོམ་ལ་སྤྲོ་བ་མི་སྐྱེ། བསྒོམ་སྙིང་མི་འདོད། གནས་ཆ་ཆུང་ཞིང་
འཕྲོ་རྒོད་ཀྱིས་དབང་དུ་འགྲོ། གཉིས་པ་ཡོད་ཀྱང་གསལ་ཆ་ཆུང་ན་རིག་པ་བག་ལ་ཉལ་དུ་ལུས། བསྒོམ་དང་སྙིགས་མི་འབྱེད། དང་ཆ་ཆུང་
ཞིང་བྱིང་རྨུགས་ཀྱིས་དབང་དུ་འགྲོ། གཉིས་པོ་ཡོད་ཀྱང་མི་རྟོག་པ་མེད་ན་བསྒོམ་གྱིས་སྣ་མི་ཟིན། འདུག་ཚུག་ཆུང་། སྟོང་ཆ་ཆུང་ཞིང་ཆགས་
ཞེན་འཛིན་གསུམ་གྱིས་དབང་དུ་ཤོར་བའོ། །གསུམ་པ་ཆ་མཉམ་པའི་ཕན་ཡོན་གསུམ་ནི། བདེ་བ་ཆ་མཉམ་དུ་ཡོད་པས་བསྒོམ་ལ་སྤྲོ་བ་སྐྱེས། 
བསྒོམ་སྙིང་འདོད། གནས་ཆེ་ཞིང་འཕྲོ་རྒོད་ཀྱིས་དབང་དུ་མི་ཤོར། གསལ་བ་ཆ་མཉམ་དུ་ཡོད་པས། རིག་པ་བག་ལ་ཉལ་དུ་མི་ལུས། 

༄༅། །བསྒོམ་དང་སྙིགས་འབྱེད། དང་ཆ་ཆེ་ཞིང་བྱིང་རྨུགས་ཀྱིས་དབང་དུ་མི་འགྲོ། མི་རྟོག་པ་མ་མཉམ་དུ་ཡོད་པས་བསྒོམ་
གྱིས་སྣ་ཟིན། འདུག་ཚུག་བཟང་། སྟོང་ཆ་ཆེ་ཞིང་ཆགས་ཞེན་འཛིན་གསུམ་གྱིས་དབང་དུ་མི་ཤོར་བའོ། །དེ་ལྟར་དེ་གསུམ་ཆ་མཉམ་པས་གཅིག་
གི་སྐྱོན་གཅིག་གིས་བསལ། གཅིག་གི་ཡོན་ཏན་གཅིག་གིས་བསྐྱེད། གཅིག་གྲོགས་གཅིག་གིས་བྱེད་ནས་རིག་པ་སྐད་ཅིག་མའི་ངོ་བོ་བདེ་
གསལ་མི་རྟོག་དབྱེར་མེད་པའི་ངང་ལ་ཉིན་མཚན་ལ་སོགས་འཁོར་ཡུག་ཏུ་གནས་ནུས་པའོ། །དེ་བས་ན་བླ་མ་མཁས་པའི་མན་ངག་དེ་གསུམ་ཤས་
ཆུང་བ་བསྐྱེད་ཅིང་བསྒོམ་ནས། ཆ་མཉམ་པར་བྱེད་པ་གལ་ཆེའོ། །དེ་ཡང་འགའ་ཞིག་ལ་དང་པོ་གནས་པ་དང་པོའམ། གཡོ་བའི་ཉམས་
དེ་མི་འོང་ནས། དང་པོ་རྣམ་རྟོག་ཁ་ན་ཐེ་ཚོམ་བྱ་བ་ཚོགས་བདུན་གྱིས་རྟོག་པ་འགག་ནས་ཀུན་གཞི་རྟོག་མེད་ཀྱི་ཐོག་ཏུ་བདེ་བླག་ཏུ་གནས་ཐུབ་ཀྱང་། 

གཡོ་བའི་ཉམས་ཕྱིས་འོང་བ་ཡང་ཡོད། འགའ་ཞིག་ལ་དང་པོ་གཡོ་བའི་ཉམས་འོང་ནས་ཕྱིས་གནས་ཆ་ཇེ་ཆེར་འགྲོ་བ་ཡང་ཡོད། འགའ་ཞིག་
སྔོན་འགྲོའི་སྐབས་སུ་དམིགས་བཅས་ཀྱིས་དམིགས་པ་རྣམས་ལ་སེམས་ལེགས་པར་ཟིན་ན། གཡོ་བའི་ཉམས་གཏན་ནས་མི་འོང་བ་ཡང་ཡོད། 
གང་ཡིན་ཡང་བྱིང་རྨུགས་ཤས་ཆེ་ན། ནང་ལུས་གནད་ལྟ་སྟང་བསྟོད། ཤེས་པ་ལ་ཧུར་བཏོན་ཏེ། ཧུ་རེ། སེང་ངེ་། ཡེ་རེ་བ་བྱེད་ནས་
བསྒོམ་པ་གལ་ཆེའོ། །རྒོད་འཐོར་ཤས་ཆེ་ན་སྔར་བཞིན་ཀློད་ནས་བསྒོམ་པ་གལ་ཆེའོ། །གང་ཡིན་ཀྱང་དྲན་པ་སྐད་ཅིག་ཀྱང་ཡེང་བ་མེད་པ་
གཅིག་གི་མཉམ་བཞག་གཉུག་བསྲིངས་ཞིང་བསྒོམ་པ་གལ་ཆེ་སྟེ། བདེ་ཡང་བདེའོ་སྙམས་པ་དང་། གསལ་ཡང་གསལ་ལོ་སྙམས་པ་དང་། 
མི་རྟོག་ཀྱང་མི་རྟོག་གོ་སྙམས་པའི་རྣམས་རྟོག་མི་སྤྲོས། བདེ་གསལ་མི་རྟོག་གནས་པ་ལ་མི་ཆགས་ཤིང་མི་ཞེན། འགྱུ་བ་ལ་མི་སྡང་ཞིང་མི་

༄༅། །དགག་མི་བསྒྲུབ། རང་ཁར་མི་བཏང་། བརྩོན་དུ་མི་བཟུང་། ལུང་མ་བསྟན་དུ་མི་བསྐྱུར་བར་གང་ཤར་རང་ཐོག་ཏུ་
ཀློད་ཅིང་བསྒོམ། བདེ་གསལ་མི་རྟོག་གསུམ་ཤས་གང་ཆུང་བ་དེ་བསྐྱེད་ཅིང་བསྐྱེད། གནས་པ་དུམ་བུར་བསིལ་ཏེ་ཐུན་དུ་བཅད་ཅིང་བསྒོམ། 
དྲན་པས་དྲན་པ་མཐུད་སྟེ། རྒྱུན་མ་ཆད་པར་བསྒོམ། མ་དུབ་ཙམ་དུ་ངལ་བསོ་ཤིང་བསྒོམ། གནས་འགྱུ་གཉིས་གཅིག་གམ་ཐ་དད་ཡིན་ལྟ་
ཞིང་བསྒོམ་པས། རིག་པ་སྐད་ཅིག་མའི་ངོ་བོར་གནས་འགྱུ་དབྱེར་མེད་དུ་ཤེས་པའོ། །དེ་ལྟར་བྱས་ནས་ཉམས་སུ་ལེན་པ་ལ་བརྩོན་པས། རྗེས་
ཤེས་ཀྱི་རྟོག་པ་ཕྲ་རག་ཐམས་ཅད་ཇེ་ཇེ་ཞི་ཞིང་། མཉམ་བཞག་གི་གནས་པ་ཇེ་བདེ་ཇེ་གསལ། ཇེ་བརྟན་ལ་སོང་སྟེ་མཐར་འགྱུ་བ་ཕྲ་རག་ཐམས་
ཅད་དག་ནས། སེམས་སྐད་ཅིག་མའི་ངོ་བོར་བདེ་གསལ་མི་རྟོག་དབྱེར་མེད་པའི་ངང་ལ། ཉིན་མཚན་ལ་སོགས་འཁོར་ཡུག་ཏུ་གནས་པའོ། །

དེའི་ངང་ལ་བདེ་གསལ་མི་རྟོག་གཏིང་ནས་སྐྱེས་ཏེ། བདེ་བ་བྲལ་མི་ནུས་པ་ཉམས་དང་། གསལ་བ་འཛིན་རྒྱུ་ཡོད་པ་སྙམས་དང་། མི་རྟོག་པ་
ལུས་སྣང་སེམས་གསུམ་ཨི་ཡོད་མི་ཚོར་བ་སྙམས་དང་། ཟས་རྗེད་པ་སྙམས་དང་། ནམ་སླ་གར་སོང་མི་ཚོར་བ་སྙམས་དུ་འོང་། དེ་ལ་ཞེན་ན་
ཁམས་གསུམ་དུ་གོལ། ཞེན་པ་མེད་པར་ཐབས་མཁས་ཤིང་ཤེས་རབ་ཀྱི་ཟིན་པར་སྐྱོང་བས། དེའི་དང་ཆ་ལ་ཉམས་ཀྱི་ལྷག་མཐོང་སྐྱེ། དེ་ལ་
བརྟེན་ནས་རྟོག་པའི་ལྷག་མཐོང་སྐྱེ། ཞི་གནས་མེད་ན་ལྷག་མཐོང་གི་རྟོག་པ་མི་སྐྱེ། སྐྱེས་ཀྱང་བརྟན་ཆ་ཆུང་ནས་གོ་ཡུལ་དུ་འགྲོ། དེ་ལ་
དགོངས་ནས་བཅོམ་ལྡན་འདས་ལོ་དྲུག་དང་། དྭག་པོ་རིན་པོ་ཆེ་ཞག་བཅུ་གསུམ་དང་། འོད་ཟེར་བླ་མ་ཞག་བདུན་ལ་འགོག་པའི་ཏིང་ངེ་འཛིན་ལ་
བཞུགས་པ་ཡིན་པས། དང་པོ་ཐ་མལ་གྱིས་རྟོག་པ་མུ་རྒོད་འདི་མགོ་མནན་ནས་ཡོན་ཏན་གོང་མ་སྐྱེ་བའི་རྟེན་ལ་ཞི་གནས་འདི་མེད་ཐབས་མེད། དེ་

༄༅། །ཡང་རིག་ཐོག་གི་གནས་པ་ནི་སྤྲོས་བྲལ་གྱིས་རྟེན། སྣང་ཐོག་གི་གནས་པ་ནི་རོ་གཅིག་གི་རྟེན་ཡིན་པར་གསུངས། ཕག་
མོ་གྲུབ་པས། བདེ་གསལ་མི་རྟོག་ཉམས་ཡིན་ཏེ། །ཞེན་ཅིང་ཆགས་ན་འཁོར་བ་ཡིན། །མ་ཞེན་སེམས་སུ་ངོ་ཤེས་ན། །དུས་གསུམ་རྒྱལ་
བའི་གཤེགས་ཤུལ་ཡིན། །ཅེས་གསུངས། བདེ་བ་ཞེན་པ་དང་བཅས་པ། །གསལ་བ་འཛིན་པ་དང་བཅས་པ། །མི་རྟོག་བརྒྱལ་འགོག་ཧེན་
གསུམ་དང་བཅས་པ་ནི། ཞི་གནས་ཀྱི་སྙིགས་མ་ཡིན། རིག་པ་སྐད་ཅིག་མ་རང་ཐོག་ཏུ་གནས་པ་ནི། མཉམ་བཞག་གིས་ངོ་བོ་ལ། བརྒྱལ་
འགོག་ཧན་གསུམ་དང་། ཞེན་འཛིན་མེད་པར་གསལ་དང་སེང་ངེ་བ་ནི། ཞི་གནས་ཀྱི་དང་ཆ་ཡིན། དེས་ལྷག་མཐོང་གི་རྟེན་བྱེད་པ་སྟེ། མདོ་
སྡེ་རྒྱན་ལས། བསམ་གཏན་བཞི་པ་ཤིན་ཏུ་དག་ཐོབ་པ། །ཅེས་གསུངས་པས། དེའི་སྟེང་ནས་ལྷག་མཐོང་སྐྱེས། དེ་ཡང་རྟོགས་པའི་

ལྷག་མཐོང་མ་སྐྱེ་ན། ཉམས་ཀྱི་ལྷག་མཐོང་མན་ཆད་ཞི་གནས་འཁོར་ཡུག་ཡོད་ཀྱང་བླ་ན་མེད་པའི་བྱང་ཆུབ་ཐོབ་མི་ནུས་ཏེ། མདོ་ལས། 
བསམ་གཏན་ནག་མེས་ཡང་ནས་ཡང་དུ་ནི། །སྲིད་པའི་ཚང་ཚིང་བསྲེག་པར་གྱུར་ཀྱང་ནི། །བདག་ལྟའི་ས་བོན་རྩད་ནས་མ་སྤངས་པས། །ཆར་
གྱིས་རླན་བཞིན་མདུན་ན་རབ་ཏུ་སྐྱེ། །ཅེས་དང་། ཏིང་ངེ་འཛིན་རྒྱལ་པོའི་མདོ་ལས། མི་མཁས་པ་དག་ཏིང་ངེ་འཛིན་བསྒོམ་བྱེད་ཀྱང་། དེས་ནི་
བདག་ཏུ་འཛིན་པ་འཇིགས་མི་འགྱུར། །དེ་ཡི་ཉོན་མོངས་ཕྱིར་ཞིང་རབ་ཏུ་འཕེལ། །ལྷག་སྤྱོད་ཀྱིས་ནི་ཏིང་འཛིན་འདི་བསྒོམ་བཞིན། །ནམ་མཁའ་
ཀློང་ཡངས་ལས། ཡུལ་དང་གོལ་ས་མ་ཆོད་ན། །ཅི་བསྒོམ་དོན་མེད་འཁོར་བའི་རྒྱུ། །སློབ་དཔོན་པདྨས། འགའ་ཞིག་གིས་འདི་ལ་བསྒོམ་
སྐྱོན་མེད་དུ་འདོད་པ་ཡང་ཡོད་སྟེ། རང་ངོ་མ་ཤེས་པའི་བླུན་བསྒོམ་ཡིན་པས་འཁོར་བ་ལས་མི་འཕགས། གལ་ཏེ་འཕགས་ཀྱང་ཉན་རང་ལས་མི་

༄༅། །འཕགས༑ ས་ར་ཧས། བསམ་གཏན་རྫུན་པས་ཐར་པ་ཐོབ་བམ་ཅི། །ཀྱེ་ལགས་གང་སྨྲས་རྫུན་ཞིང་ལོག་པ་དེ་བོར་ལ། །
གང་ལ་ཞེན་པ་ཡོད་པ་དེ་ཡང་མཐོང་། །ཅེས་གསུངས། གཉིས་པ་རྩེ་གཅིག་གིས་རྣལ་འབྱོར་ལ་ལྔ་སྟེ། རྩེ་གཅིག་གི་ངོ་བོ་སྤྱིར་བསྟན་པ་དང་། 
བྱེ་བྲག་ཆེ་འབྲིང་ཆུང་གསུམ་དུ་དབྱེ་བ་དང་། སྐྱོན་དག་ཚུལ་དང་། ཡོན་ཏན་སྐྱེ་ཚུལ་དང་། ཏིང་ངེ་འཛིན་དེ་བོག་འདོན་ཅིང་གོང་ལ་སྦྱོར་ཚུལ་ལོ། །
དང་པོ་ནི། གསང་བ་བསམ་གྱིས་མི་ཁྱབ་པའི་རྒྱུད་ལས། སེང་གེ་རྣམ་པར་འགྱིངས་བའི་ཏིང་འཛིན་གྱིས། །མི་གཡོ་རྩེ་གཅིག་དྭངས་མའི་
ཤེས་པ་གསལ། །རང་རིག་ཡེ་ཤེས་ཁོང་ནས་སད་པར་བྱེད། །བཟོད་པ་བརྟེན་པས་ངན་སོང་སྡུག་བསྔལ་སྤང་། །ཅེས་པ་དང་། ནམ་མཁའ་
མཛོད་ཀྱི་མདོ་ལས། ཡེ་ཤེས་ཅུང་ཟད་མཉམ་པའི་རྣལ་འབྱོར། སློབ་དཔོན་པདྨས། སྣང་བ་སེམས་སུ་ཤེས་པ་རྩེ་གཅིག་རྣལ་འབྱོར། སྟོན་

པ་དགའ་རབ་རྡོ་རྗེས། དང་པོ་གནས་པའི་ཏིང་ངེ་འཛིན། དྭགས་པོ་བསྒོམ་ཆུང་གི་ཞལ་གདམས་ལས། རྩེ་གཅིག་དུས་སུ་རང་བཞིན་རྟོག །
ཅེས་གསུངས་པའི་དོན་ནོ། །དེ་ཡང་འོག་མ་རྩེ་གཅིག་གིས་ཏིང་ངེ་འཛིན་དེ་ཞེན་པ་མེད་པར་ཐབས་མཁས་ཤིང་ཤེས་རབ་ཀྱི་ཟིན་པར་སྐྱོང་བས། དེའི་
དང་ཆ་ལ་རྩེ་གཅིག་གི་རྣལ་འབྱོར་རམ་ལྷག་མཐོང་སྐྱེ། ལྷག་མཐོང་གི་དོན་ལ་གསུམ་སྟེ། རྒྱུ་དང་། རྐྱེན་དང་། ངོ་བོའོ། །དེ་ཡང་རྒྱུ་ནི། 
བདེ་གཤེགས་སྙིང་པོ། རྐྱེན་ནི་ཐོས་བསམ་བསྒོམ་གསུམ། ངོ་བོ་ནི་ཉམས་ཀྱི་ལྷག་མཐོང་དང་། རྟོག་པའི་ལྷག་མཐོང་གཉིས་པོ། དེ་ལ་
བསམ་བསྒོམ་འམ་ལྷག་མཐོང་དམིགས་པའི་སྤྱོད་ཚུལ་ལ་འཇུག་པ་ནི། སེམས་སྐད་ཅིག་མ་གནས་ན་གནས་པའི་ངོ་བོ། འགྱུ་ན་འགྱུ་བའི་ངོ་
བོ་དེ། འགྲོ་འོང་གནས་གསུམ་ལ་སོགས་ཅི་འདྲ་གཅིག་ཡིན། ཞེས་རྩོལ་མེད་ཀྱིས་ངང་ནས་བརྟག་ཅིང་དཔྱད་པ་ནི་ལྷག་མཐོང་གི་དམིགས་པ་

༄༅། །ཡིན་ཏེ། །མདོ་ལས། རྣམ་པར་རྟོག་པ་དང་བཅས་པས། །རྣམ་པར་དཔྱོད་པའི་ཏིང་འཛིན་བསྒོམ་པར་བྱའོ། །སམྦུ་
ཏྲི་ལས། རྣམ་ཤེས་ཀྱིས་ནི་ཡེ་ཤེས་ལྟ། །ཡེ་ཤེས་ཀྱིས་ནི་ཤེས་བྱ་ལྟ། །ས་ར་ཧས། མ་ཡེང་ཡིད་ཀྱིས་རང་གི་རང་ལ་ལྟོས། །ཅེས་གསུངས། 
གཞན་ཡང་ལྷག་མཐོང་དམིགས་པའི་དཔྱོད་ཚུལ་དང་འཇོག་ཚུལ་རྣམས། ཞིབ་པར་བླ་མ་མཁས་པའི་ཞལ་ནས་ཤེས་པར་བྱའོ། །དེ་ལྟར་བྱས་པས་
སྣང་བ་སེམས་སུ་ཤེས། སེམས་སྣ་ཚོགས་སུ་ཤར་ཡང་སྐད་ཅིག་མའི་གྲོགས་སུ་ཐག་ཆོད་ནས། སེམས་སྐད་ཅིག་མའི་རང་བཞིན་གསལ་སྟོང་ནམ་
མཁའ་དང་པའི་དཀྱིལ་ལྟ་བུར་རྟོག་པ་ནི། ཉམས་ཀྱི་ལྷག་མཐོང་ངམ། རྩེ་གཅིག་གིས་རྣལ་འབྱོར་ཡིན་ཏེ། མདོ་བརྒྱད་སྟོང་པ་ལས། 
སེམས་ལ་སེམས་མ་མཆིས་ཏེ། སེམས་ཀྱི་རང་བཞིན་འོད་གསལ་བའོ། །ཅེས་པ་དང་། རྒྱུད་གསང་སྒྲོན་ལས། གསལ་ལ་མི་རྟོག་ཨེ་མ་

ཧོ༑ །མི་བསྐྱོད་རྒྱལ་པོའི་གཏིང་དང་འདྲ། །ཅེས་དང་། དྲུང་ཆོས་རྡོར་བས། རྩེ་གཅིག་རྣལ་འབྱོར་ཤར་དུས་སུ། །རང་གི་སེམས་ཀྱི་རང་
བཞིན་རྟོགས། །བར་སྣང་དག་པའི་དཀྱིལ་ལྟ་བུ། །གསལ་སྟོང་མ་འགག་མཐའ་དབུས་མེད། །སང་ངེ་ཡེ་རེ་གནས་པ་དེ། །རྣལ་འབྱོར་
དང་པོའི་མཉམ་བཞག་ཡིན། །ཅེས་དང་། སློབ་དཔོན་པདྨས། དེ་ལ་རྩེ་གཅིག་ཅེས་པ་ནི། །སྣང་བ་ཐམས་ཅད་སེམས་དང་གཅིག་ཏུ་
རྟོག་པ་ནི་དོན་གྱིས་རྩེ་གཅིག །ཅེས་གསུངས། གཉིས་པ་བྱེ་བྲག་ཆེ་འབྲིང་ཆུང་གསུམ་དུ་དབྱེ་བ་ལ་གཉིས་ཏེ། མདོར་བསྟན་པ་དང་། རྒྱས་
པར་བཤད་པའོ། །དང་པོ་ནི། སེམས་ཀྱི་རང་བཞིན་གསལ་སྟོང་ནམ་མཁའ་དྭངས་པའི་དཀྱིལ་ལྟ་བུ་དེ། དང་པོ་རྟོག་སྟེ་ངེས་ཤེས་སྐྱེས་
པའི་ཆ་ནས་རྩེ་གཅིག་ཆུང་ངུ་། དེའི་ངང་ལ་དྲན་པ་ཡེངས་པ་མེད་པ་གཅིག་གི་བསྒོམ་ནས་རྗེས་ཤེས་ཕྲ་རག་རྣམས་ཇེ་ཇེ་དག་ཤིང་། མཉམ་བཞག་

༄༅། །གོམ་འདྲིས་བརྟན་གསུམ་བྱེད་པ་འབྲིང་པོ། །དེ་ལ་བརྟན་པ་ཐོབ་ནས་གདིང་དུ་གྱུར་ཏེ། ཉིན་མཚན་ལ་སོགས་
འཁོར་ཡུག་ཏུ་འགྲོ་བ་ནི་ཆེན་པོའོ། །གཉིས་པ་རྒྱས་པར་བཤད་པའི་རྩེ་གཅིག་ཆུང་ངུ་ནི། ལྷག་མཐོང་གི་ལྟ་བ་ཉམས་སུ་མྱོང་བའོ། །དེ་ཡང་འོག་
མ་རྩེ་གཅིག་ནི་སྟོང་ཆ་མ་མཐོང་བའི་ཞི་གནས་རྐྱང་པ་ཡིན། འདི་ནི་སྣང་བ་སེམས་སུ་ཤེས་ཤིང་། སེམས་ཀྱི་རང་བཞིན་གསལ་སྟོང་ནམ་མཁའ་
དྭངས་པའི་དཀྱིལ་ལྟ་བུ་རྟོགས་པས་ཞི་གནས་དང་ལྷག་མཐོང་ངམ། ཐབས་དང་ཤེས་རབ་ཟུང་དུ་འབྲེལ་བས་རྣལ་འབྱོར་ཞེས་བྱའོ། །དེ་ལྟར་མ་
རྟོག་པར་འོག་མའི་བདེ་གསལ་མི་རྟོག་པའི་ངང་ལ་ཅི་ཙམ་གནས་ཀྱང་། ལྷག་མཐོང་གིས་ལྟ་བ་དང་མ་འབྲེལ་བས། རྩེ་གཅིག་མུན་པའི་དཀྱིལ་ན་
འཁྱམས་བྱ་བའི་འཁོར་ས་ཡང་དེ་ཡིན། ལྷག་མཐོང་གི་ལྟ་བ་ཉམས་སུ་མྱོང་ཤིང་། མྱོང་ཞེན་དང་བཅས་པ་ནི། རྩེ་གཅིག་གི་རྣལ་འབྱོར་ཡིན། 

འདིའི་དུས་སུ་བདེ་ཡང་བདེ་སྟོང་ཉིད་དུ་ཤར། གསལ་ཡང་གསལ་སྟོང་ཉིད་དུ་ཤར། འགྱུ་ཡང་འགྱུ་སྟོང་ཉིད་དུ་ཤར། གནས་ཀྱང་གནས་པའི་ངོ་
བོ་གསལ་སྟོང་དབྱེར་མེད་པའི་ངང་ལ། སལ་ལེ། སེང་ངེ་། ཡེ་རེ་གནས་པའོ། །དེ་ལྟར་སེམས་ནང་དུ་གནས་པའི་སྟོབས་ཀྱིས་རླུང་ནང་དུ་
ལོག་ནས། རྩ་མདུད་རིགས་དྲུག་གིས་ས་བོན་ཡི་གེའི་གཟུགས་སུ་ཡོད་པ་ལ་སོགས་པའི་རྩ་ཁ་རྣམས་དབྱེ་བའི་ནང་དུ། རླུང་སེམས་ཚུད་པས། ཕྱི་
རུ་མཐོང་སྣང་མི་འདྲ་བ་ལ་སོགས་ཉམས་སྣང་སྣ་ཚོགས་འབྱུང་བ་ནི་གོང་བཞིན་ཏེ། དེ་ལ་རྣལ་འབྱོར་དང་པོ་འདིའི་སྐབས་ཀྱི་བདེ་གསལ་མི་རྟོག་གསུམ་
ནི༑ སེམས་ཀྱི་ངོ་བོ་སྟོང་པར་རྟོགས་པ་ནི་མི་རྟོག་པ། སེམས་སྟོང་པའི་རང་བཞིན་ས་ལེ། སིང་ངེ་། ཡེ་རེར། གསལ་བ་ནི་གསལ་བ། 
གསལ་སྟོང་དབྱེར་མེད་པའི་ངང་ལ་བདེ་ལྷན་ནེ་གནས་པ་ལ། བྱིང་རྨུགས་རྒོད་འཐོར་ལ་སོགས་པའི་སྐྱོན་རྣམས་ཀྱིས་དབེན་པ་ནི་བདེ་བ། དེ་ལྟར་

༄༅། །སེམས་སྐད་ཅིག་མའི་ངོ་བོ་བདེ་གསལ་མི་རྟོག་དབྱེར་མེད་པའི་ངང་ལ་སོ་མ་མ་བཅོས་ལྷུག་པ་གསུམ་གྱི་མཉམ་བཞག་གཉུག་
བསྲིངས་ཤིང་བསྒོམ་དགོས། དེ་ལྟར་བསྒོམ་པས་དེའི་ངང་ལ་གནས་པ་མཉམ་བཞག །དེ་ལ་དྲན་པ་ཡེང་ན་རྗེས་ཤེས་སུ་འགྲོ་ལ། རྗེས་ཤེས་ཀྱི་
རྟོག་པ་དེ་ཨ་འཐས་སུ་ཤར་བས་རྩེ་གཅིག་གི་རྗེས་ཤེས་ཨ་འཐས་སུ་སྐྱེ་བ་ཡིན། དེ་ལ་ཨ་འཐས་དངོས་སུ་འཛིན་པས་དངོས་འཛིན་གྱིས་དྲི་མ་ཡོད་དེ།
དཔེར་ན་མི་འགྲོ་བའི་ཤུལ་དུ་ཁྱི་རྗེས་དེད་པ་བཞིན་དུ། མཉམ་བཞག་གསལ་སྟོང་ལ་རྗེས་ཤེས་ཨ་འཐས་སུ་ཤར་བས། རྗེས་ཤེས་མཚན་ཉིད་པ་མིན། 
དྲན་པས་ཟིན་ནས་མཉམ་བཞག་གིས་ཐོག་ཏུ་ཕོག་ཀྱང་། ཡང་དག་པའི་དོན་མ་རྟོགས་པས་མཉམ་བཞག་ཀྱང་མཚན་ཉིད་པ་མིན། རང་སྐབས་ཀྱི་
མཉམ་རྗེས་ཡིན་ཀྱང་། དོན་ལ་རྗེས་སྣང་འབའ་ཞིག་ཡིན་པར་གསུངས། དྲན་པས་མ་ཟིན་ན་མཉམ་བཞག་དེ་དང་བྲལ་བ་ཡོད་ལ། དྲན་པས་

ཟིན་ཀྱང་ཡང་དག་པའི་དོན་མ་རྟོག་པས་ཐོབ་པ་ནི་མེད་པའོ། །དེ་ལྟར་མཉམ་བཞག་གསལ་སྟོང་ནམ་མཁའ་དྭངས་བའི་དཀྱིལ་ལྟ་བུ་རྟོག་ཀྱང་ད་རུང་
ཏིང་ངེ་འཛིན་ལས་སུ་མ་རུང་བས་རེས་བསྒོམ་ཀྱང་མི་འོང་། རེས་མ་བསྒོམ་ཀྱང་འོང་། རེས་བདེ། རེས་མི་བདེ་བ་ལ་སོགས་འཕར་འབུབ་སྣ་ཚོགས་
འོང་བ་ནི། ད་དུང་རྩེ་གཅིག་ཆུང་ངུ་ཡིན། དེ་ལ་དྲན་པ་སྐད་གཅིག་ཀྱང་ཡེངས་བ་མེད་པ་གཅིག་གི་ཉམས་སུ་ལེན་པ་ལ་བརྩོན་པས་ཏིང་ངེ་འཛིན་
ལས་སུ་རུང་སྟེ། གསལ་སྟོང་གི་ཉམས་དེ་ནམ་བསྒོམ་བསྒོམ་བདེ་ལྷང་ལྷང་འོང་བ་ནི། རྩེ་གཅིག་འབྲིང་པོའི་ཏིང་ངེ་འཛིན་ལ་རང་དབང་ཐོབ་པ་བྱ་
བ་ཡིན། དེ་ལ་རྣལ་འབྱོར་དང་པོ་འདིའི་དུས་སུ་སྐབས་རེ་རྗེས་ཤེས་སྒྱུ་མར་ཤར་ཡང་ཤས་ཆེར་ཨ་འཐས་ཡིན་པས། དྲན་པ་ཡང་ཨ་འཐས་ཀྱི་དྲན་
པ་ཡིན། དྲན་པས་ཟིན་ནས་མཉམ་བཞག་ཐོག་ཏུ་ཕོག་ཀྱང་། གསལ་སྟོང་ཕྱོགས་གཅིག་ལ་དམིགས་པ་ཨ་འཐས་ཀྱིས་དྲན་པ་ཞེས་བྱའོ། །འདི་

༄༅། །ལྟ་བུའི་དྲན་པ་སྐད་ཅིག་ཀྱང་ཡེང་བ་མེད་པ་གཅིག་གི་ཉམས་སུ་ལེན་པ་ལ་བརྩོན་པས། རྗེས་ཤེས་ཕྲ་རག་རྣམས་ཇེ་ཇེ་དག་ཤིང་
མཉམ་བཞག །ཇེ་བདེ། ཇེ་གསལ། ཇེ་སྟོང་། ཇེ་བརྟན་ལ་སོགས་པས་རིམ་པ་ལ་ནི་ཆེ་འབྲིང་ཆུང་གསུམ་དུ་ཡང་མ་ཟད། གྲངས་མེད་པ་
གཅིག་འབྱུང་བའོ། །དེ་ལ་རྩེ་གཅིག་ཆེན་པོ་ངོས་བཟུང་བ་ལ། ངོ་བོའི་ཆ་ནས་ངོས་བཟུང་བ་དང་། བརྟན་ཆའི་ཆ་ནས་ངོས་བཟུང་བ་གཉིས། དང་
པོ་ནི། སེམས་ཀྱི་རང་བཞིན་གསལ་སྟོང་མཐའ་དབུས་ཞེན་འཛིན་མེད་པའི་ཉམས། རིག་པ་གཞི་མེད་རྩ་བྲལ་རྗེན་ལྷང་ངེ་བ་མཐོང་ལམ་ཡེ་ཤེས་ཀྱི་མེ་
འབར་ལ་ཁད་པ་དེ་རྩེ་གཅིག་ཆེན་པོ་ཡིན། གཉིས་པ་བརྟན་ཆའི་ཆ་ནས་ངོས་བཟུང་བ་ནི། མཉམ་བཞག་གསལ་སྟོང་ནམ་མཁའ་བའི་དཀྱིལ་ལྟ་བུ་དེ་
ལ་བརྟན་པ་ཐོབ་ནས། ཉིན་མཚན་ལ་སོགས་འཁོར་ཡུག་ཏུ་འགྲོ་བ་ནི། རྩེ་གཅིག་ཆེན་པོ་ཡིན་ཏེ། སློབ་དཔོན་པདྨས། སྣང་བ་ཕྱི་ནང་གི་བྱེ་

བྲག་བསྟན་ཡང་དོན་གཉིས་སུ་མེད་པ། སེམས་ཀྱི་རང་བཞིན་གསལ་ལ་གོ་མ་འགག་པ། གདོད་མ་ནས་མ་བཅོས་པའི་སྣང་བ་ལ་ཡེ་གསལ་ཆེན་པོ་
གཅིག་ཡིན་པར་རྟོག་པ་ནི། རྩེ་གཅིག་ཆེན་པོའི་རྟོག་པ་ཡིན། །ཅེས་པ་དང་། རྒོད་ཚང་བས། རྩེ་གཅིག་ཆེན་པོ་ཉམས་ཀྱི་འཁོར་ཡུག་མ་བྱ་བ་
རྟོག་པ་ཐམས་ཅད་ཉམས་དེའི་ངང་ལ་ཐིམ་ནས། ཉིན་མཚན་མེད་པར་གསལ་སྟོང་ནམ་མཁའ་དག་པའི་དཀྱིལ་ལྟ་བུ་འཆར། ཅེས་གསུངས། དེ་
ལྟར་རྩེ་གཅིག་ཆུང་ངུ་རྩེ་གཅིག་གི་གཞི། འབྲིང་པོ་ལམ། ཆེན་པོ་འབྲས་བུའོ། །འདིའི་དུས་སུ་མདོ་རྒྱུད་མན་ངག་གི་ངེས་དོན་གྱིས་ཚིག་ཟབ་མོ་
རྣམས༑ འདིའི་སྟེང་དུ་འབྲུ་ནོན་ཅིང་། འདི་དག་ཐམས་ཅད་མཐུན་པར་འདུག་སྙམས་པ་དང་། ཟག་བཅས་ཉམས་ཀྱིས་སྐྱེ་ཚུལ་གྱིས་རིམ་པ་དང་། 
བརྟན་པ་ཐོབ་ཚུལ་གྱིས་རིམ་པ་མང་དུ་སོང་བ་ལས། ལམ་གྱིས་རིམ་པ་ཡང་མང་དུ་ཆོད་སྙམས་པ་དང་། བསྒོམ་པའི་རྩོལ་བ་ཆེན་པོ་མ་བྱས་

༄༅། །ཀྱང་ཏིང་ངེ་འཛིན་ཉིན་མཚན་ལ་སོགས་འཁོར་ཡུག་ཏུ་འགྲོ་བས། ད་འདི་བསྒོམ་མེད་ཡིན་སྙམས་པ་དང་། བསྒོམ་བཟང་བའི་
དུས་སུ་བླ་མ་དང་སངས་རྒྱས་ལ་ཡང་འདི་བས་ལྷག་པའི་ཉམས་རྟོག་མེད་སྙམས་པ་དང་། མངོན་ཤེས་རྫུ་འཕྲུལ་ལ་སོགས་རྟགས་ཡོན་ཏན་ཆ་རེ་སྐྱེ་བ་
ལ་ད་ཏིང་ངེ་འཛིན་གྱིས་རྟག་ཡོན་ཏན་ཡང་སྐྱེ་གྲུབ་པ་ཐོབ་སྙམས་པ་དང་། གཉིད་ལ་སོགས་སྤྱོད་ལམ་དང་ཡང་འདྲེས་པས། ད་མཉམ་རྗེས་ཡང་
འདྲེས༑ ཏིང་ངེ་འཛིན་འཁོར་ཡུག་ཡིན་སྙམས་ལ་སོགས་ང་རྒྱལ་དང་རློམ་སེམས་ཆེན་པོ་རྣམས་སྐྱེའོ། །འདིར་བླ་མའི་གདམས་ངག་གི་ངོ་སྤྲད་མ་
ཐོབ་པ་དང་། རང་གིས་སོ་སོར་རྟོག་པའི་ཤེས་རབ་ཀྱིས་མ་འབྱེད་ན། ཉམས་ཡིན་པ་དེ་རྟོག་པར་རློམ་ནས་དེའི་ཐོག་ཏུ་ལུས་ཉན་ཡོད། དེར་
ལུས་ན་ཉམས་རྟོག་པར་ཤོར་བ་བྱ་བ་ཡིན་པས། ཉམས་ཅི་ཙམ་བཟང་ཡང་བླ་ན་མེད་པའི་བྱང་ཆུབ་ཐོབ་མི་ནུས་ཏེ། མདོ་ལས། བསམ་གཏན་

ནགས་མེས་ཡང་ནས་ཡང་དུ་ནི། །སྲིད་པའི་ཚང་ཚིང་བསྲེག་པར་གྱུར་ཀྱང་ནི། །བདག་ལྟའི་ས་བོན་རྩད་ནས་མ་སྤང་ནས། །ཆར་གྱིས་བརླན་བཞིན་
མདུན་ན་རབ་ཏུ་སྐྱེ། །ཅེས་པ་ལ་སོགས་གོང་བཞིན་ཏེ། གསུམ་པ་སྐྱོན་དག་ཚུལ་ནི། སློབ་དཔོན་པདྨས། རྩེ་གཅིག་རྩལ་རྫོགས་ཙམ་ན། 
སྣང་བ་སེམས་སུ་ཤེས་པས་ལས་ཀྱི་སྒྲིབ་པའི་སྐྱོན་དག །ངན་སོང་དུ་མི་ལྡོག །ཉོན་མོངས་པའི་བདུད་བཅོམ། ཅེས་དང་། དྭག་པོ་བསྒོམ་
ཆུང་གི་ཞལ་གདམས་ལས། རྩེ་གཅིག་ལས་ཀྱི་དྲི་མ་དག །ཅེས་དང་། རྩེ་གཅིག་དུས་སུ་གཟུགས་ཀྱི་ཕུང་པོ་དང་བྲལ། སྒོ་ལྔའི་རྣམ་ཤེས་
དག །ཅེས་གསུངས། བཞི་པ་ཡོན་ཏན་སྐྱེ་ཚུལ་ནི། སློབ་དཔོན་པདྨས། ཡོན་ཏན་སློབ་དཔོན་བླ་མར་ཤར། །འཁོར་བ་ལ་བློ་ལྡོག །
ཆོས་ལ་དགའ་བ་དང་བྲོད་པ་སྐྱེ། བློ་རྩེ་གཅིག་ཏུ་འགྲོ། ཚོགས་སྦྱོར་གྱིས་ལམ་གྱིས་ཡོན་ཏན་སྐྱེ། ལས་རྒྱུ་འབྲས་ལ་ཨ་འཐས་ཀྱི་རྟེན་འབྲེལ་

༄༅། །བསྒྲིགས་ཤེས། བླ་མ་སངས་རྒྱས་སྤྲུལ་སྐུར་མཐོང་། །གསོལ་བ་བཏབ་ན་བྱིན་རླབས་འཇུག །རང་དོན་བསྒྲུབ་པའི་དུས་
ལ་བབ་པས། །ཐེག་པ་དང་བསྟུན་ན་ཉན་རང་དང་མཐུན། །ལྔ་པ་ཏིང་ངེ་འཛིན་དེ་བོག་འདོན་ཅིང་གོང་མ་ལ་སྦྱོར་ཚུལ་ནི། རྣལ་འབྱོར་དང་པོ་འདི། 
ཐར་པ་བྱང་ཆུབ་ཀྱིས་ལམ་ལ་དང་པོ་མྱུ་གུ་འཁྲུངས་པ་ཙམ་ཅིག་ཡིན་ཏེ། དཔེར་ན་ལོ་ཐོག་ལ་དང་པོ་མྱུ་གུ་འཁྲུངས་པ་ཙམ་གྱི་མི་ཆོག །སྟོན་ཐོག་
མཐར་མ་ཕྱིན་གྱིས་བར་དུ་སྐྱོང་བྲན་བྱེད་ནས་བོག་འདོན་དགོས་པ་བཞིན་དུ་རྩེ་གཅིག་གི་རྣལ་འབྱོར་འདི་དང་པོ་ལྟ་བ་ཉམས་སུ་མྱོང་བ་ཙམ་གཅིག་ཡིན་ཀྱང་། 
དེ་ཐོག་ཏུ་ལུས་ན་མཐར་ཐུགས་གི་འབྲས་བུ་ཐོབ་མི་ནུས་པས། བྱ་བ་དགུ་ཕྲུག་བཏང་། དབེན་པ་དགུ་ཕྲུག་བསྟེན། མཚན་ལྡན་བླ་མའི་གདམས་
ངག་ཟབ་མོའི་བདག་རྐྱེན་དང་། རང་གི་ཤེས་རབ་ཟབ་མོའི་ཉེར་ལེན་གཉིས་འཛོམ་པར་བྱས་ལ། ལྟ་བསྒོམ་སྤྱོད་གསུམ་ཡ་མ་བྲལ་བས་ཉམས་

སུ་ལེན་པ་བོག་འདོན་ཤིང་གོང་མ་ལ་སྦྱོར་བ་གལ་ཆེ་སྟེ། ཉམས་སྒྲོན་ལས། ལུང་ཟབ་ལྟ་ཞིང་བླ་མ་དང་། །ཉམས་ལྡན་གྲོགས་དང་ཉམས་
བསྡུར་ཞིང་། །མི་རྟག་འཆི་བསམ་བརྩོན་འགྲུས་བསྐྱེད། །གནས་ལུགས་དྲན་པའི་རྩིས་ཟིན་པའི། །གསང་སྤྱོད་ཐབས་ལ་བརྟེན་པ་དང་། །འཁྲུལ་
འཁོར་ལྟ་སྟང་སྣ་ཚོགས་དང་། །རླུང་དང་བདེ་བའི་མན་ངག་དང་། །དམིགས་མེད་སྙིང་རྗེ་བསྒོམ་པ་དང་། །གདམས་པའི་གནད་དང་ཤེས་རབ་
ཀྱིས༑ །རིག་པ་རྩལ་སྦྱང་ཉམས་བོག་འདོན། །ཅེས་དང་། གསལ་ལ་ཡུལ་མེད་གོམ་པ་ཡི། །རྟོགས་པའི་ངང་གནས་རྣལ་འབྱོར་པས། །
ཉོན་མོངས་ཀུན་བརྟགས་འབྲིང་བཅོམ་ནས། །བརྟན་པའི་ཆ་ལས་མི་གཡོ་ཐོབ། །ཅེས་གསུངས་སོ། །གཉིས་པ་སྤྲོས་བྲལ་གྱི་རྣལ་འབྱོར་ལ་ལྔ་སྟེ། 
སྤྲོས་བྲལ་གྱིས་ངོ་བོ་སྤྱིར་བསྟན་པ་དང་། བྱེ་བྲག་ཆེ་འབྲིང་ཆུང་གསུམ་དུ་དབྱེ་བ་དང་། སྐྱོན་དག་ཚུལ་དང་། ཡོན་ཏན་སྐྱེ་ཚུལ་དང་། ཏིང་ངེ་

༄༅། །འཛིན་ངེ་བོག་འདོན་ཅིང་གོང་མ་ལ་སྦྱོར་ཚུལ་ལོ། །དང་པོ་ནི། རྒྱུད་ལས། དཔའ་བར་འགྲོ་བའི་ཏིང་འཛིན་གྱིས། །སྤྲོས་
དང་བྲལ་བའི་མཉམ་བཞག་ཆེན་པོ་ལ། །བསམ་གྱིས་མི་ཁྱབ་ཏིང་འཛིན་རྩལ་དུ་ཤར། །དྲོད་ཐོབ་ནས་ནི་སྐྱེ་ལ་དབང་བ་ཡིན། །ཅེས་པ་དང་། མདོ་
ལས༑ ཡེ་ཤེས་ཆེ་བརྙེས་པའི་རྣལ་འབྱོར་ཅེས་དང་། པད་མས། སེམས་སྟོང་པར་ཤེས་པ་སྤྲོས་བྲལ་རྣལ་འབྱོར། །ཅེས་དང་། སྲ་ཁྲིད་
ལས༑ གཉིས་པ་ལ་ནི་མི་གཡོ་བ། །ཅེས་དང་། ཞལ་གདམས་ལས། སྤྲོས་བྲལ་དུས་སུ་ངོ་བོ་རྟོག །ཅེས་གསུངས་པའི་དོན་ནི་དེ་ཡང་
འོག་མ་རྩེ་གཅིག་གི་ཏིང་ངེ་འཛིན་དེ་ཞེན་པ་མེད་པར་ཐབས་མཁས་ཤིང་ཤེས་རབ་ཀྱིས་ཟིན་པར་སྐྱོངས་བས། དེའི་དྭངས་ཆ་ལ་རྟོགས་པའི་ལྷག་མཐོང་
ངམ༑ སྤྲོས་བྲལ་གྱིས་རྣལ་འབྱོར་སྐྱེ་བའོ། །དེ་ཡང་གཅིག་ཆར་བ་དང་ཐོད་རྒལ་བ་ལ་འོག་མ་ལ་མི་ལྟོས་པར་ལྟ་བའི་གདིང་ཚུད་ཅིང་། བསྒོམ་

པ་ཉམས་ཐོག་ཏུ་ཕེབས་ཀྱང་། རིམས་སྐྱེས་པ་ལ་ཞི་གནས་ལ་བརྟེན་ནས་ལྷག་མཐོང་སྐྱེ་དགོས་ཏེ། སློབ་དཔོན་ཞི་བ་ལྷས། ཞི་གནས་རབ་
ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམ་པ་ཤེས་བྱས་ནས། །ཐོག་མར་ཞི་གནས་རྩལ་བྱ་དེ་ཡང་ནི། །འཇིག་རྟེན་ཆགས་
པ་མེད་པ་མངོན་དགས་འགྲུབ། །ཅེས་པ་དང་། ལམ་རིམ་ལས། སྔ་མ་སྔ་མ་གང་དང་གང་། །ཕྱི་མ་ཕྱི་མའི་ཐབས་དང་རྒྱུ། དེ་
བཞིན་ཕྱི་མ་ཕྱི་མ་གང་། །སྔ་མ་སྔ་མ་ལས་བྱུང་འབྲས། །ཅེས་དང་། གསང་སྒྲོན་ལས། ཞི་གནས་བསྒོམ་པས་ལྷག་མཐོང་སྐྱེ། །
ཅེས་དང་། བློ་གྲོས་རབ་བརྟན་གྱི་ཞུས་པའི་མདོ་ལས། དེ་ཡང་ཞི་གནས་ཀྱིས་བསྡུས་པའི་ལྷག་མཐོང་ལ་མཁས་པས། ཅེས་གསུངས་
སོ༑ །དེ་ལ་ཞི་ལྷག་གི་ངོ་བོ་ནི། དཀོན་མཆོག་སྤྲིན་གྱིས་མདོ་ལས། ཞི་གནས་ནི་སེམས་རྩེ་གཅིག་པའོ། །ལྷག་མཐོང་ནི་ཡང་དག་

༄༅། །པ་ཅི་ལྟ་བ་བཞིན་དུ་ཆོས་ལ་སོ་སོར་རྟོགས་པའོ། །ཅེས་གསུང་པས། ཞི་གནས་ནི། སེམས་བདེ་གསལ་མི་རྟོག་
པའོ༑ །གསལ་སྟོང་གིས་ངང་ལ་རྩེ་གཅིག་ཏུ་གནས་པ་ཙམ་ཡིན། དེ་ཡང་གསལ་སྟོང་འདི་འོག་མ་ལ་ལྟོས་ཏེ་ལྷག་མཐོང་ལ་བཞག་ཀྱང་། 
གོང་མ་སྤྲོས་བྲལ་ལ་ལྟོས་ཏེ་འདི་མན་ཆད་ཞི་གནས་ལ་བཞག་པ་ཡིན། ལྷག་མཐོང་ནི། ཞི་ལྷག་གམ། ཐབས་ཤེས་སམ། བདེན་གཉིས་
སམ༑ འཁོར་འདས་ལ་སོགས་པའི་གཉིས་ཆོས་ཐམས་ཅད་ཡང་དག་པ་ཅི་ལྟ་བ་བཞིན་དུ་སོ་སོར་རྟོག་པའི་ཤེས་རབ་ཡིན། དེ་ཡང་འགའ་ཞིག་
ལ་ཞི་གནས་ཀྱིས་དངས་ཆ་ལ་ལྷག་མཐོང་གིས་རྟོག་པ་བདེ་བླག་ཏུ་སྐྱེ་ཡང་། འགའ་ཞིག་ལ་ཞི་གནས་ཀྱི་སྙིག་མ་སེམས་ཀྱི་རང་བཞིན་གསལ་བཞིན་
དུ་སོང་། སྟོང་བཞིན་དུ་གསལ། གསལ་སྟོང་དབྱེར་མེད་པའི་ངང་ལ་ངེས་ཤེས་གཏིང་ནས་འཁྲུངས་པའི་ཟག་བཅས་ཀྱི་ཉམས་བརྟན་ཆ་ཅན། རི་

བཙུག་པ་ལྟ་བུ་ཡོད་པ་དེ་བཤིག་ནས་ལྷག་མཐོང་ལ་སྦྱོར་དགོས། དེ་བཤིག་དཀའ་བ་ཡིན་པས་བླ་མ་མཁས་པའི་གདམས་ངག་ཟབ་མོ་སྣ་ཚོགས་
དགོས༑ དེ་གཉིས་གང་ཡིན་ཀྱང་ཞི་གནས་ལ་བརྟེན་ནས་ལྷག་མཐོང་གཏན་ལ་དབབ་ལུགས་ནི། བྱ་བ་དགུ་ཕྲུག་བཏང་། དབེན་པ་དགུ་
ཕྲུག་བསྟེན། མཚན་ལྡན་བླ་མའི་གདམས་ངག་ཟབ་མོའི་བདག་རྐྱེན་དང་། རང་གི་ཤེས་རབ་ཟབ་མོའི་ཉེར་ལེན་གཉིས་འཛོམ་པར་བྱས་ལ། 
ལྷག་མཐོང་དམིགས་པའི་དཔྱོད་ཚུལ་ལེགས་པར་འཇུག་པས་ལྷག་མཐོང་གི་ངོ་བོ་མཐོང་སྟེ། གསང་སྒྲོན་ལས། དགེ་བ་འཕེལ་བའི་གནས་
དག་ཏུ། །ཕྲ་རག་ཡུལ་ལ་བློ་མི་བཟུང་། །རང་སེམས་ཐབས་ཀྱིས་མཐོང་བྱས་ཏེ། །དངོས་པོར་ལྟ་བའི་ཡུལ་ལས་འདས། །ཡང་དག་
ཤེས་རབ་མིག་ཕྱེས་ནས། །རང་སེམས་དྲི་མེད་རྗེན་པར་མཐོང་། །ཐང་ལ་ཕེབ་པའི་ཏིང་འཛིན་ཡིན། །ཅེས་དང་། བང་མཛོད་ལས། 

༄༅། །བསྒོམ་པ་བརྟན་ལ་དབབ་པ་ནི། །བློ་དངོས་སེམས་ཀྱི་ཞུན་མཐར་བྱ། །ཅེས་དང་། སམྦུ་ཏྲི་ལས། རྣམ་ཤེས་ཀྱིས་
ནི་ཡེ་ཤེས་ལྟ། །ཡེ་ཤེས་ཀྱིས་ནི་ཤེས་བྱ་ལྟ། །ཅེས་དང་། མདོ་ལས། རྣལ་འབྱོར་རྟོག་པ་དང་བཅས་པས། །རྣམ་པར་དཔྱོད་པའི་ཏིང་
འཛིན་བསྒོམ་པར་བྱའོ། །ཅེས་དང་། རབ་འབྱོར་གཟུགས་སྟོང་ཞེས་བརྟག་པར་བྱའོ། །ཞེས་ཚོར་བ་ལ་སོགས་ལ་ཡང་འདྲེས་སོ། །ནམ་
མཁའ་མཛོད་ཀྱིས་མདོ་ལས། ཞི་གནས་ནི་ལུས་དབེན་པ་དང་སེམས་དབེན་པས་བསྡུས་སོ། །ལྷག་མཐོང་ནི་ཚུལ་བཞིན་ཡིད་ལ་བྱེད་པས་
བསྡུས་སོ། །ཅེས་དང་། བྱམས་མགོན་གྱིས། འདི་ལ་གསལ་བྱ་ཅི་ཡང་མེད། །བཞག་པར་བྱ་བ་ཅུང་ཟད་མེད། །ཡང་དག་ཉིད་ལ་
ཡང་དག་ལྟ། །ཡང་དག་མཐོང་ན་རྣམ་པར་གྲོལ། །ཅེས་གསུངས། གཞན་ཡང་ལྷག་མཐོང་དམིགས་པའི་དཔྱོད་ཚུལ་དང་། འཇོག་

ཚུལ་རྣམས་ཞིབ་པར་བླ་མ་མཁས་པའི་ཞལ་ལས་ཤེས་པར་བྱའོ། །དེ་ལྟར་བྱས་པས་ལྷག་མཐོང་གི་ངོ་བོ་མཐོང་སྟེ། གང་མཐོང་རང་གི་སེམས་
ངོ་བོ་གདོད་མ་ནས་སྟོང་ཉིད་སྤྲོས་པའི་མཐའ་ཐམས་ཅད་དང་བྲལ་བ་དེ་མཐོང་། གང་གིས་མཐོང་ན་རང་རིག་པའི་ཡེ་ཤེས་ཀྱིས་མཐོང་། གང་
ལྟར་མཐོང་ན། ཡུལ་ཡུལ་ཅན་གཉིས་མེད་དུ་མཐོང་བ་ནི། རྟོག་པའི་ལྷག་མཐོང་། སྤྲོས་བྲལ་གྱིས་རྣལ་འབྱོར། དེ་ལ་རྩེ་གཅིག་དང་
སྤྲོས་བྲལ་གཉིས་ཀྱི་ཁྱད་པར་ནི། རྣམ་རྟོག་ཆོས་སྐུར་རྟོག་མ་རྟོག་ཡིན་པར་གསུངས་པས། རྩེ་གཅིག་མན་ཆད་མཐར་འཛིན་གྱིས་ཉམས། འདི་
ནི་མཐའ་བྲལ་ཆོས་སྐུ། རྩེ་གཅིག་ནི་འཇིག་རྟེན་པའི་བསྒོམ། འདི་ནི་འཇིག་རྟེན་ལས་འདས་པའི་བསྒོམ། རྩེ་གཅིག་ནི་དོན་དམ་བརྟག་པ་བ། 
འདི་ནི་དོན་དམ་མཚན་ཉིད་པ། རྩེ་གཅིག་ནི་ཉམས་ཀྱི་ལྷག་མཐོང་། འདི་ནི་རྟོགས་པའི་ལྷག་མཐོང་། རྩེ་གཅིག་ནི་ཞི་གནས། འདི་ནི་

༄༅། །ལྷག་མཐོང་། རྩེ་གཅིག་ནི་སེམས་ཀྱི་རང་བཞིན། འདི་ནི་སེམས་ཀྱི་ངོ་བོ། རྩེ་གཅིག་ནི་རྣལ་འབྱོར་མི་རྟོག་པའི་བསྒོམ། 
འདི་ནི་རྣལ་འབྱོར་མི་རྟོག་པའི་ཡེ་ཤེས། རྩེ་གཅིག་ནི་མོས་པ་སྤྱོད་པའི་ས། འདི་ནི་ནུས་པ་བསྐྱེད་པའི་ས། རྩེ་གཅིག་ནི་རྗེས་དཔག་ཚད་མ། 
འདི་ནི་མངོན་སུམ་ཚད་མ། རྩེ་གཅིག་ནི་ཐབས་ཙམ་ཡིན་ལ། འདི་ནི་ཤེས་རབ་ཀྱིས་དངོས་གཞི་ཡིན་པས། གཞི་གནས་ལུགས་གིས་དོན་
གདོད་མའི་དབྱིངས་རང་བཞིན་གྱིས་རྣམ་པར་དག་པ། འཁོར་འདས་གང་གིས་ཡང་མ་རེག །བློས་མ་བཅོས་པའི་སེམས་ཀྱི་ངོ་བོ་སྟོང་ཉིད་སྤྲོས་
པའི་མཐའ་ཐམས་ཅད་དང་བྲལ་བ་དེ་རྟོག་པས། དཔེར་ན་མ་དང་བུ་འཕྲད་པ་བཞིན་ཡིད་ཆེས་ཤིང་ཐག་ཆོད་ལ་ཐེ་ཚོམ་དང་བྲལ། ཉི་མའི་སྙིང་པོ་
མཐོང་བ་བཞིན། རིག་པ་ཆོས་སྐུའི་ངོ་བོ་གཤའ་མ་མཐོང་། པགས་པ་བཤུས་པ་བཞིན། རིག་པ་རྟེན་མེད་གཅེར་བུ་ལིང་མར་བུད། མགྲོན་

པོ་འཕྲང་ལ་བརྒལ་བ་བཞིན། གོལ་ཤོར་གྱིས་འཕྲང་ཐམས་ཅད་དུས་གཅིག་ལ་ཆོད། འབྲུམ་ནད་སོས་པ་བཞིན། །འཁོར་བའི་སྡུག་བསྔལ་
ལས་གྲོལ་ཐར་ནས་ཕྱིར་ལྡོག་མེད། རྒྱལ་བུ་རྒྱལ་སར་བཏོན་པ་བཞིན། སེམས་ཉིད་ཆོས་སྐུའི་གཏན་ས་ཟིན། ཕས་བུ་ལ་ཕོག་བརྒྱབ་པ་
བཞིན་རྟོག་པ་དེ། བླ་མའི་དྲིན་ལས་ཐོབ་པས། བླ་མ་སངས་རྒྱས་དངོས་སུ་མཐོང་ཞིང་། ཚད་དང་ལྡན་པའི་མོས་གུས་གཏིང་ནས་སྐྱེ། །
ཉི་མ་ཤར་བས་འོད་ཟེར་རང་ཤུགས་ཀྱིས་འཕྲོ་བ་བཞིན། རང་ལ་རྟོག་པ་ཤར་བས། དེ་མ་རྟོག་པའི་སེམས་ཅན་ཐམས་ཅད་ལ་བྱམས་སྙིང་རྗེ་
རང་ཤུགས་ཀྱི་སྐྱེ། ཤར་ནུབ་ལྷོ་བྱང་གིས་ནམ་མཁའ་བཞིན། བླ་མ། སེམས་ཅན། རང་སེམས་གསུམ་དབྱེར་མེད་དུ་ཤེས་པས་མོས་
གུས་དང་སྙིང་རྗེ་བསྒོམ་བྱ་བསྒོམ་བྱེད་ཀྱང་མེད། །དབུལ་པོས་གཏེར་ཆེན་པོ་རྙེད་པ་བཞིན། དགའ་བ་ཆེན་པོ་གཏིང་ནས་སྐྱེ། ཡིད་བཞིན་

༄༅། །གྱིས་ནོར་བུ་ལོན་པ་བཞིན། སྔར་གྱིས་ཆོས་བཤད་པ་དང་། གོ་བ་དང་། ཉམས་མྱོང་གི་བཟང་འཛིན་རྣམས་ཀྱི་ཕྱི་ཤུན་
ལྟ་བུར་བུད་ནས་འགྲོ། སྙིང་ནང་དུ་བཅུག་པ་བཞིན། རང་གིས་རང་ལ་ཡིད་ཆེས་པའི་བློ་བདེ་ལྷང་གྱིས་འགྲོ། ནམ་མཁའ་ལ་རི་མོ་བྲི་མ་བཏུབ་
པ་བཞིན་དུ། དཔེའི་མཚོན་དུ་མེད། ཚིགས་གིས་བརྗོད་དུ་མེད། བློའི་གཞལ་དུ་མེད། དེ་ཡང་སྣང་བ་སེམས་སུ་ཤེས་ཤིང་སེམས་ཁོ་རང་
ཕྱིར་ལྟས་སྤྲོས་པ་དང་བྲལ། ནང་དུ་ལྟས། སྤྲོས་པ་དང་བྲལ། བར་དུ་ལྟས་ཏེ་སྤྲོས་པ་དང་བྲལ་ཏེ་སྟོང་། སྟོང་ཉིད་རྩོལ་བྲལ་རང་སྣང་
ཙམ་ཡང་མ་གྲུབ། །ཤེས་བརྗོད་གཞལ་བྱའི་ཡུལ་ལ་འདས། ཐ་སྙད་ཀྱི་གདང་ས་མ་རྙེད། བློ་ཡུལ་དུ་བྱར་མ་བཏུབ། ཡུལ་མེད་དུ་རང་
ངོ་ཤེས་པ་ལ། འཛིན་མེད་དུ་སྒྲོས་འདོགས་ཆོད་པ་ནི་སྤྲོས་བྲལ་གྱིས་ངོ་བོ་མཐོང་བའོ། །སྡུད་པ་ལས། གཟུགས་རྣམས་མ་མཐོང་ཚོར་

བ་དག་ཀྱང་མ་མཐོང་ཤིང་། །འདུ་ཤེས་མཐོང་བ་མེད་ལ་མི་མཐོང་ཤིང་། །གང་ལ་རྣམ་པར་ཤེས་པ་སེམས་ཉིད་མཐོང་མེད་པ། །འདི་ནི་
ཆོས་མཐོང་ཡིན་ཞེས་འདྲེན་པས་རབ་ཏུ་བཤད། །མཐོང་བ་དེ་ཡང་གཞན་གྱིས་བསྐད་པར་ནུས་མ་ཡིན། །ནམ་མཁའ་མཐོང་ཞེས་སེམས་
ཅན་ཚིག་ཏུ་རབ་བརྗོད་པ། །ནམ་མཁའ་ཅི་ལྟར་མཐོང་བའི་དོན་དེ་བསམ་པར་གྱིས། །ཅི་ལྟར་ཆོས་མཐོང་བ་ཡང་དེ་བཞིན་ལེགས་པས་
བསྟེན༑ །གང་གི་དེ་ལྟར་མཐོང་བ་དེ་ཡིས་ཆོས་སེམས་ས་ཀུན་མཐོང་། །ཅེས་གསུངས། དེ་ལྟར་མཐོང་བའི་ངོ་བོ་ནི། མཐའ་བརྒྱད་
དམ་མཐའ་བཞིའམ། སྤྲོས་པའི་མཐའ་ཐམས་ཅད་དང་བྲལ་བ་སྟེ། །ཀླུ་སྒྲུབ་ཀྱིས། གང་གི་བརྟེན་ཅིང་འབྲེལ་པར་འབྱུང་། །སྐྱེ་བ་མེད་པ་
འགགས་མེད་པ། །ཆད་པ་མེད་པ་རྟག་མེད་པ། །འོང་བ་མེད་པ་འགྲོ་མེད་པ། །ཐ་དད་དུ་མིན་དོན་གཅིག་མིན། །སྤྲོས་པ་ཉེར་ཞི་ཞི་བརྟེན་

༄༅། །པ༑ །ཅེས་པ་དང་། སྤྱོད་འཇུག་ལས། གང་ཚེ་དངོས་དང་དངོས་མེད་པར། །བློ་ཡི་མདུན་ན་མི་གནས་ཏེ། །
དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཅེས་དང་། སློབ་དཔོན་པདྨས། སེམས་སྟོང་པ་འདི་ལ་སྤྲོས་པའི་
མཐའ་དང་བྲལ་བས་སྤྲོས་བྲལ་གྱིས་རྣལ་འབྱོར་ཞེས་བྱའོ། །ལང་ཀར་གཤེགས་པ་ལས། ཡོད་ཅེས་བྱ་བ་མཐའ་ཡིན་ཏེ། །དེ་བཞིན་མེད་
ཅེས་བྱ་བ་མཐའ། །ཡོད་མེད་གཉིས་ཀྱི་མཐའ་སྤང་སྟེ། །མཁས་པ་དབུས་ལ་གནས་མི་བཅའ། །ཅེས་དང་། དཀོན་མཆོག་བརྩེགས་པ་
ལས༑ འོད་སྲུང་སེམས་ཀུན་དུ་བཙལ་ན་མི་རྙེད་དོ། །གང་མ་རྙེད་པ་དེ་ནི་མི་དམིགས་པའོ། །གང་མི་དམིགས་པ་དེ་ནི་འདས་པ་ཡང་མ་ཡིན། 
མ་འོང་པ་ཡང་མ་ཡིན། ད་ལྟ་པ་ཡང་མ་ཡིན། གང་དུས་གསུམ་མ་ཡིན་པ་དེ་ལ་ངོ་བོ་ཉིད་མེད་དོ། །གང་ངོ་བོ་ཉིད་མེད་པ་དེ་ལ་འབྱུང་བ་མེད་དོ། །

གང་འབྱུང་བ་མེད་པ་དེ་ལ་འགགས་པ་མེད་དོ། །ཅེས་དང་། མདོ་རྒྱ་ཆེ་རོལ་པ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །ཅེས་
དང་༑ གསང་སྒྲོན་ལས། སྣང་བ་སེམས་སུ་ཤེས་པར་བྱ། །སེམས་ཀྱི་རང་བཞིན་སྟོང་པ་ལགས། །སྟོང་པ་འཛིན་མེད་བསམ་དུ་མེད། །
བསམ་མེད་མཐའ་བྲལ་ཆོས་སྐུ་ཡིན། །ཅེས་གསུངས་སོ། །དེ་ལྟར་སེམས་ཉིད་མཐའ་བྲལ་ཆོས་སྐུའི་དོན་འདི། སོ་སོ་རང་གི་རིག་པའི་ཡེ་ཤེས་
ཀྱི་རྟག་པར་བྱ་བ་ཡིན་གྱིས། ཚིག་དང་རྣམ་པར་རྟོག་པའི་བློའི་སྤྱོད་ཡུལ་མ་ཡིན་ཏེ། ཏེ་ལོ་པས། འདི་ནི་རང་རིག་ཡེ་ཤེས་ཏེ། ངག་གིས་
ལམ་འདས་ཡིད་ཀྱིས་སྤྱོད་ཡུལ་མིན། །ཏེ་ལོ་ངས་ནི་ཅི་ཡང་བསྟན་དུ་མེད། །ཐམས་ཅད་རང་རིག་ཉིད་ལ་ཤེས་ཏེ་བྱོས། །ཅེས་དང་། སམྦུ་
ཏྲི་ལས། ཐོག་མ་དབུས་མཐའ་དྲི་མ་མེད། །རང་གི་རིག་པའི་ཡེ་ཤེས་ཏེ། །གཞན་གྱིས་བརྗོད་པར་མི་ནུས་སོ། །ཅེས་དང་། ལང་ཀར་

༄༅། །གཤེགས་པ་ལས། དེ་བས་ན་དོན་དམ་པ་ནི་སོ་སོ་རང་གི་རིག་པའི་ཡེ་ཤེས་ཀྱིས་རྟོག་པར་བྱ་བ་ཡིན་གྱིས། ཚིག་རྣམ་པར་
རྟོག་པ་བློའི་དཔྱོད་ཡུལ་མ་ཡིན་ནོ། །ཅེས་གསུངས་སོ། །དེ་ལ་ཁ་ཅིག་གིས་ཤེས་རིག་མེད་པའི་ཆོས་སྐུའམ། སེམས་ཉིད་དམ། ཡེ་ཤེས་འདོད་
པ་ནི། སེམས་སྟོང་ཆེན་པོ་ཆད་པར་ལྟ་བ་ཡིན་པས་དེ་ལྟར་མ་ཡིན་སྟེ། སེམས་ཉིད་ངོ་བོར་མ་གྲུབ། ངོས་བཟུང་གི་མཐའ་ཐམས་ཅད་དང་བྲལ་ཏེ་
སྟོང་༑ དེ་ཡང་སྟོང་པ་ཕྱོགས་གཅིག་ཏུ་མ་འགགས་པར། སེམས་སྟོང་པའི་རང་མདངས་རང་རིག་རང་གསལ། རིག་སྟོང་གཉིས། གཅིག་ཐ་
དང་ལ་སོགས་པའི་ངོས་བཟུང་གི་མཐའ་ཐམས་ཅད་དང་བྲལ་ཞིང་། མཐའ་བྲལ་ལྷུན་གྱིས་གྲུབ་པའོ། །ཡེ་ཤེས་མཁའ་མཉམ་ལས། བེམ་མིན་
རང་བཞིན་རང་རིག་པས། །ངེས་འདིར་བདག་ཉིད་ཤེས་པ་ཡིན། །ཅེས་དང་། སེམས་ཀྱིས་སྙིང་པོ་རིག་པ་ཡིན། །སངས་རྒྱས་སྙིང་པོ་ཡེ་

ཤེས་ཡིན། །འཁོར་འདས་སྙིང་པོ་ངོ་བོ་ཉིད། །མ་རྟོག་ཆོས་ཀུན་ཅི་སྤྱད་ཀྱང་། །མི་གྲོལ་འཆིང་བའི་རྒྱུ་རུ་འགྱུར། །ཅེས་དང་། ཀུན་གསལ་
ལས༑ རིག་པར་འདུག་པས་བེམ་པོ་སེལ། །སྟོང་པར་འདུག་པས་དངོས་པོ་སེལ། །གཉིས་མེད་ཡིན་པས་གཉིས་འཛིན་སེལ། །རང་བྱུང་
ཡིན་པས་རྒྱུ་རྐྱེན་སེལ། །ལྷུན་གྲུབ་ཡིན་པའི་རེ་དོག་སེལ། །ཅེས་དང་། མ་སངས་རྒྱས་རང་ཆས་ཀྱིས་རྒྱུད་ལས། ཆོས་སྐུ་སྟོང་པ་རིག་པའི་སྙིང་
པོ་ཅན་བཞུགས་སོ། །ཅེས་གསུངས་སོ། །ཡང་ཁ་ཅིག་གིས་རྟོག་རུང་མ་རྟོག་རུང་རྣམ་རྟོག་ཆོས་སྐུ་ཡིན་ཟེར་ཡང་། གཞི་སྐབས། ལམ་སྐབས། 
འབྲས་སྐབས་རྣམས་སོ་སོར་མ་འབྱེད་པ་སྤོམ་ཡོར་གྱི་སྐད་ཡིན་པས། དེ་ལྟར་མིན་ཏེ། སེམས་ཉིད་མཐའ་བྲལ་ཆོས་སྐུའི་དོན་འདི་རང་རིག་པའི་ཡེ་
ཤེས་ཀྱིས་རང་ངོ་ཤེས་པ་ནི། ཆོས་སྐུ་ཡིན་ལ། དེ་ལྟར་མ་རྟོག་པའི་གཟུང་འཛིན་གྱིས་རྟོག་པ་རང་ཁ་མ་ནི་འཁྲུལ་བ་ཡིན་ཏེ། བང་མཛོད་ལས། 

༄༅། །རང་སེམས་རྟོགས་པའི་སྤྱོད་པ་དང་། །མ་རིག་འཁྲུལ་པ་འབྱུང་བ་གཉིས། །སྐད་ཅིག་དུས་ལ་སྔ་ཕྱི་མེད། །མ་རིག་འཁྲུལ་པ་
འབྱུང་བ་དང་། །ཁམས་གསུམ་གནས་ངན་ལེན་པ་གཉིས། །དུས་ལ་སྐད་ཅིག་སྔ་ཕྱི་མེད། །ཅེས་དང་། གསང་སྒྲོན་ལས། བྱང་ཆུབ་སེམས་
ཀྱི་རིག་པ་སྟེ། །གཉུག་མར་གནས་པ་ཆོས་ཀྱི་སྐུ། །སྔ་ཕྱི་རྗེས་འབྲང་འཁྲུལ་པའི་ལམ། །ཅེས་དང་། རྣམ་སྣང་མངོན་བྱང་ལས། རྣམ་རྟོག་
མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོགས་ཏིང་འཛིན་ལ་གནས་ན། །ནམ་མཁའ་ལྟ་བུར་རྟོག་མེད་གསལ། །ཅེས་པ་
དང་༑ བསམ་གཏན་སྤྱི་འགྲེལ་ལས། རྟོག་པ་ཕྲ་དང་རག་པ་ཡི། །དགོངས་པ་ཆོས་དབྱིངས་མཛོད་དཀྱིལ་ནས། །རང་བྱུང་ཡེ་ཤེས་ནོར་ཕྲོག་
པས༑ ཕྲ་རག་རྐུན་བུ་ཞེས་སུ་གྲགས། །དེ་དག་རྗེས་སུ་འབྲང་བས་ན། །སྐྱེ་ཤིའི་གནས་སུ་ཡུན་རིང་བས། །མཁའ་ལ་བསྒྲིམ་པའི་ནན་ཏན་བྱ། །

ཅེས་དང་། བློ་གྲོས་རབ་བརྟན་གྱིས་ཞུས་པའི་མདོ་ལས། དེ་ཡང་ཞི་གནས་ཀྱི་བསྡུས་པའི་ལྷག་མཐོང་ལ་མཁས་པས་ཆོས་བཟང་ངན་དུ་རྟོགས།
ཡོངས་སུ་རྟོགས། རྣམ་པར་རྟོག་པ་སྤང་སྟེ། འདི་དག་ཅི་ཡང་མི་རྟོག་པ་ནི་ཡང་དག་པའི་རྟོགས་པའོ། །ཅེས་གསུངས། རྟོགས་ན་ཆོས་ཐམས་
ཅད་རྣམ་རྟོག་གམ་སེམས་སུ་འདུས་ཤིང་། སེམས་ཉིད་གདོད་མ་ནས་རང་བྱུང་ལྷུན་གྲུབ་གྱིས་ཆོས་སྐུ་ཡིན་ཏེ། འཕགས་པ་འབྱུང་བ་མེད་པའི་མདོ་
ལས༑ སེམས་ཅན་རང་བཞིན་བྱང་ཆུབ་ཉིད་དུ་གསུངས། །བྱང་ཆུབ་རང་བཞིན་སེམས་ཅན་ཐམས་ཅད་དེ། །སེམས་ཅན་རྣམས་དང་བྱང་ཆུབ་
གཉིས་མ་ཡིན། །དེ་ལྟར་ཤེས་ན་སྐྱེས་བུ་མཆོག་ཏུ་གྱུར། །ཆོས་ཉིད་ཚུལ་གཅིག་འདི་ལ་རབ་ཞུགས་ནས། །བཟོད་པ་བླ་མེད་མཆོག་ནི་ཐོབ་
པར་འགྱུར། །ཅེས་དང་། ཚངས་པ་ཀུན་འདྲིས་ཀྱི་མདོ་ལས། ཇི་ལྟར་ལམ་བསྒོམ་པར་བྱ་ཞེས་ན། ཆོས་དང་ཆོས་མ་ཡིན་པར་རྣམ་པར་མི་

༄༅། །རྟོག །མཚན་མ་གཉིས་དང་བྲལ་བ་ནི་ལམ་བསྒོམ་པ་ཞེས་བྱའོ། །ཅེས་དང་། བརྒྱད་སྟོང་པ་ལས། གཟུགས་ནི་དེ་
བཞིན་གཤེགས་པ་ཉིད་དོ། །དེ་བཞིན་དུ་ཚོར་བ་ཉིད་དང་། འདུ་ཤེས་ཉིད་དང་། འདུ་བྱེད་ཉིད་དང་། རྣམ་པར་ཤེས་པ་ཉིད་དེ་བཞིན་གཤེགས་པ་
ཉིད་དོ། །སྦྱིན་པའི་ཕ་རོལ་དུ་ཕྱིན་པ་ཉིད་དེ་བཞིན་གཤེགས་པ་ཉིད་དོ། །དེ་བཞིན་དུ། ཚུལ་ཁྲིམས་ཀྱི་ཕ་རོལ་དུ་ཕྱིན་པ་ཉིད་དང་། བཟོད་པའི་
ཕ་རོལ་དུ་ཕྱིན་པ་ཉིད་དང་། བརྩོན་འགྲུས་ཀྱི་ཕ་རོལ་དུ་ཕྱིན་པ་ཉིད་དང་། བསམ་གཏན་གྱི་ཕ་རོལ་དུ་ཕྱིན་པ་ཉིད་དང་། ཤེས་རབ་ཀྱི་ཕ་རོལ་དུ་
ཕྱིན་པ་ཉིད་དང་། དེ་བཞིན་གཤེགས་པ་ཉིད་དོ། །ཅེས་དང་། འབུམ་ལས། གཟུགས་རྣམ་པར་དག་པས། རྣམ་པ་ཐམས་ཅད་མཁྱེན་པ་
ཉིད་རྣམ་པར་དག་པའོ། །རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པས། གཟུགས་རྣམ་པར་པར་དག་པའོ། །དེ་ལྟར་ན་གཟུགས་

རྣམ་པར་དག་པ་དང་། རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་འདི་ལ་གཉིས་སུ་མེད་དེ་གཉིས་སུ་བྱར་མེད་སོ་སོ་མ་ཡིན་ཐ་མི་དད་དོ། །
ཞེས་གཟུགས་ནས་རྣམ་མཁྱེན་གྱི་བར་དུ་དེ་ལྟར་གསུངས་ཤིང་། ཡང་གཟུགས་ཉིད་དེ་བཞིན་གཤེགས་པ་ཉིད་དོ། །དེ་བཞིན་གཤེགས་པ་ཉིད་
ཀྱང་གཟུགས་སོ། །ཞེས་གཟུགས་ནས་རྣམ་མཁྱེན་གྱི་བར་དུ་དེ་ལྟར་ཁོ་ན་གསུངས་སོ། །དེ་བས་ན་མ་རིག་པ་ནས་རྒ་ཤིའི་བར་གྱིས། གཞིའི་
ཆོས་ཐམས་ཅད་ཀྱང་དེ་བཞིན་གཤེགས་པར་བསྟན། དྲན་པ་ཉེ་བར་བཞག་པ་ནས་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་གྱིས་ལམ་གྱི་
ཆོས་ཐམས་ཅད་ཀྱང་དེ་བཞིན་གཤེགས་པར་བསྟན། རྒྱུན་ཞུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱིས་བར་དུ། འབྲས་བུའི་ཆོས་ཐམས་ཅད་
ཀྱང་དེ་བཞིན་གཤེགས་པར་བསྟན། དེ་བས་ན་འཁོར་འདས་ལམ་གསུམ་གྱིས་བསྡུས་པའི་ཆོས་ཐམས་ཅད་དེ་བཞིན་གཤེགས་པའི་ངོ་བོར་མཉམ་

༄༅། །པ་ཉིད་དུ་སྟོན་ཏེ། གཞན་ཡང་གསང་བ་བསམ་གྱིས་མི་ཁྱབ་པའི་རྒྱུད་ལས། སྔོན་གྱི་མཐའ་དང་ཕྱི་མའི་མཐའ། །དེ་
བཞིན་ད་ལྟ་བྱུང་བ་ཉིད། །སྐད་ཅིག་གཅིག་གི་རྟོག་ནས་ངས། །མཉམ་པ་ཉིད་ནི་སྟོན་པར་བྱ། །ཅེས་པ་དང་། སྒྱུ་འཕྲུལ་རྒྱས་པ་ལས། ཕྱིན་
ཅི་ལོག་ཉིད་ཡང་དག་སྟེ། །མ་རིག་པ་ཉིད་ཡེ་ཤེས་གསལ། །ཉོན་མོངས་སྡུག་བསྔལ་བྱང་ཆུབ་མཆོག །ཅེས་དང་། ཀུན་ཏུ་བཟང་པོ་ཐུགས་ཀྱི་
མེ་ལོང་གི་རྒྱུད་ལས། སེམས་ཅན་མ་བཅོས་སངས་རྒྱས་དངོས། །དུག་ལྔ་མ་བཅོས་ཡེ་ཤེས་ལྔ། །ཅེས་དང་། བང་མཛོད་ལས། རྣམ་
རྟོག་ཡེ་ཤེས་མ་ཤར་ན། །མི་རྟོག་བསྒོམ་པས་རྟེན་མི་ཞི། །ཅེས་དང་། ངེས་དོན་འདུས་པ་ལས། རྣམ་རྟོག་སྤྲིན་དཔུང་དཔག་མེད་པ། །དངོས་
མེད་ཆོས་སྐུ་རིག་པ་ཡིས། །རྣམ་རྟོག་སྟོང་པའི་ངང་དུ་སངས། །དེ་ཤེས་རང་རིག་བསྒོམ་པའི་མཆོག །ཅེས་དང་། སློབ་དཔོན་པདྨས། རྣམ་

རྟོག་རྩ་བ་ཆོད་ན་ཆོས་ཉིད་གཞན་ནས་བསྒོམ་དུ་མེད། ཅེས་དང་། ཀླུ་སྒྲུབ་ཀྱིས། རྟོག་ནས་འཆིང་བར་ནུས་པ་གང་ཡིན་ཁྱོད་ཀྱིས་སྨྲོས། །
འཆིང་བ་གང་ཡིན་དེ་ནི་ཡེ་ནས་གྲོལ་བ་ཉིད། །གང་ལ་བཅིང་དང་འཆིང་བར་བྱེད་པ་མ་གྲུབ་ན། །ནགས་ལ་གནས་པའི་གླང་པོ་གང་བདེ་རྒྱུག་ཏུ་
ཆུག །ཅེས་དང་། ས་ར་ཧས། ཀྱེ་ཧོ་འཁོར་འདས་ཀུན་གྱིས་རྩ་བ་སེམས་ཀྱིས་རང་བཞིན་ཏེ། རྟོག་ན་བསྒོམ་དུ་མེད་ཀྱིས་ལྷུག་པར་
ཞོག །རང་ལ་བཞག་ནས་གཞན་དུ་བཙལ་བ་ཨ་རེ་མཚར། །འདི་ཡིན་འདི་མིན་མེད་པར་ཐམས་ཅད་གཉུག་མའི་ངང་། །ཅེས་གསུངས་སོ། །
ཡང་ཁ་ཅིག་སྣང་སེམས་དབྱེར་མེད་ཡིན། རྣམ་རྟོག་ཆོས་སྐུ་ཡིན། སེམས་ཉིད་ཡེ་ནས་སངས་རྒྱས་ཡིན་པས་དེ་རྟོག་པས་ཆོག །རྟོགས་ནས་
བསྒོམ་དུ་མེད་ཟེར་ཡང་། ཡིན་ལུགས་ལ་བདེན་ཏེ། ཡིན་པས་མི་ཆོག །ཡིན་པས་ཆོག་ན་རྟོག་ཀྱང་མི་དགོས། རྟོག་དགོས་རྒྱབ་གཅིག་

༄༅། །ཆར་བ་མིན་པའི་གོམ་པ་མཐར་ཕྱིན་ཀྱང་དགོས་ཏེ། དཔེར་ན་བུ་རམ་གྱི་མཚན་ཉིད་དེ་ཤེས་པ་ཙམ་དང་། མཐོང་བ་ཙམ་
གྱི་མི་ཆོག །ཁར་འཆའ་ནས་རོ་མངོན་སུམ་དུ་མྱོང་དགོས། དེ་བཞིན་དུ་ལྟ་བ་ཡང་ཤེས་ཙམ་དང་གོ་བ་ཙམ་དང་རྟོག་པ་ཙམ་གྱིས་མི་ཆོག །ཆོས་
ཉིད་མངོན་དུ་གྱུར་ནས་བློ་གཉིས་འཛིན་གྱིས་དྲི་མ་དང་བྲལ་དགོས། དེ་ལྟར་མིན་པར་རྐྱེན་མེད་པའི་དུས་སུ། གོ་ཡུལ་ལ་བློ་བཞག་ནས་བརྟག་
ཅིང་དཔྱད་པའི་ཚེ་བསྒོམ་ཡང་འདི་ཡིན། མ་བསྒོམ་ཡང་འདི་ཡིན་སྙམས་པའི་བློ་བདེ་ཕྱད་དེ་བ་རེ་འོང་ཡང་། རྐྱེན་དྲག་པོ་གཅིག་དང་འཕྲད་
པའི་ཚེ་གོ་ཡུལ་གྱིས་ལྟ་བ་སྔར་མའི་མཚོན་བཞིན་དུ་གར་སོང་ཆ་མེད་པར་སོང་ནས། མཚན་བཅས་ཀྱི་བསྒོམ་པ་གཅིག་དང་གོ་ཡུལ་གཉིས་སྤྲད་
དགོས་བྱུང་ཙམ་ན་རང་གིས་རང་ལ་ཡིད་མི་ཆོས་ཤིང་ཐེ་ཚོམ་ཟ་བ་ཡིན་ཏེ། དེ་ནི་བསྒོམ་ལྟ་བར་སོང་། ལྟ་བ་གོ་ཡུལ་དུ་སོང་། གོ་ཡུལ་གྱིས་

ལྟ་བ་གཞི་ཐོག་ཏུ་ལུས་ཤིང་ཁ་སྐད་མཐོན་པོར་སྨྲ་བ་ནི་གོལ་བར་གསུངས། ལྟ་བ་བློ་ཡུལ་དུ་གོ། གོ་བ་ཉམས་སུ་མྱོངས། ཉམས་རྟོག་པ་དང་
ལྡན༑ རྟོག་པ་གོང་ནས་གོང་དུ་འཕེལ་ཞིང་མཐར་ཕྱིན་པ་ནི་སངས་རྒྱས་པར་གསུངས་ཏེ། བཅོམ་ལྡན་འདས་མྱ་ངན་ལ་འདས་ཁ། རྒྱལ་པོ་ཛ་
ལ་གདམས་པ། འཛིན་མེད་ཤེས་པ་འདི་ཡིན་གྱིས། ངས་ཀྱང་འདི་ལྟར་རྟོག་པས་མངོན་སངས་རྒྱས། གསོལ་བ། དེ་ལྟར་རྟོགས་པ་ཙམ་
གྱིས་སངས་རྒྱས་པར་འགྱུར་ལགས་སམ། བཀའ་སྩལ་པ། གོམས་གཉིས་གྱུར་ན་བདེ་བའི་གཙོ། །མ་གོམ་ཡོན་ཏན་འབྱུང་མི་འགྱུར། །
ཅེས་པ་དང་། ཏིང་ངེ་འཛིན་མཆོག་དམ་པའི་མདོ་ལ། བྱིས་སྦ་མི་ལས་མ་གཡོས་ཀྱང་། །སྐྱེས་མ་ཐག་ནས་སྟོབས་ལྡན་མེད། །རིམ་
ཀྱིས་བསླབ་པས་སྣ་ཚོགས་ཤེས། །དེ་བཞིན་བདེན་པའི་སྟོབས་མཐོང་ཡང་། །མ་གོམ་ཡོན་ཏན་འབྱུང་མི་འགྱུར། །གོམ་པར་གྱུར་ན་བདེ་བའི་

༄༅། །མཆོག །མ་གོམ་ཡོན་ཏན་འབྱུང་མི་འགྱུར། །ཅེས་དང་། ཏིང་ངེ་འཛིན་གྱིས་མཆོག་དམ་པའི་མདོ་ལས། བྱིས་སྦ་མི་
ལས་མ་གཡོས་ཀྱང་། །སྐྱེ་མ་ཐག་ནས་སྟོབས་ལྡན་མིན། །རིམ་གྱིས་བསླབ་པས་སྣ་ཚོགས་ཤོག །དེ་བཞིན་བདེན་པའི་སྟོབས་མཐོང་ཡང་། །མ་
གོམ་ཡོན་ཏན་འབྱུང་མི་འགྱུར། །གོམ་པ་ལ་ནི་མཆོག་ཐོབ་པོ། །ཅེས་དང་། གསང་སྒྲོན་ལས། མཐོང་ལམ་སྤྱན་ལྔ་དག་པ་ཡིས། །རང་སེམས་
སྐྱེ་མེད་མཐོང་བར་གྱིས། །བསྒོམ་ལམ་ཏིང་འཛིན་རྣམ་གསུམ་གྱིས། །གཉུག་མ་ཡིད་ལ་གོམ་པར་གྱིས། །མ་བྱིན་ཉེས་པ་གཉིས་ཟད་པས། །
ཆོས་རྣམས་ཟད་སར་སྐྱོལ་བར་གྱིས། །ཅེས་དང་། ཏེ་ལོ་པས། སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། །དེ་ལ་གོམས་ཤིང་འདིས་
ན་བླ་མེད་བྱང་ཆུབ་ཐོབ། །ཅེས་དང་། བཻ་རོ་ཙཱ་ནས། སློབ་དཔོན་པདྨ་ལ། རྫོགས་པ་ཆེན་པོ་ལ་ལྟ་བ་རྟོགས་པས་ཆོག །བསྒོམ་མི་དགོས་

ཟེར་བ་མཆིས་ན་དེ་ལགས་སམ་ཞུས་པས། ལྟ་བ་རྟོགས་པས་མི་ཕན་བསྒོམ་དགོས། །མ་བསྒོམ་ན་རྟོག་མ་རྟོག་མེད། །ཅེས་གསུངས་སོ། །
ཡང་ཁ་ཅིག་ཟག་བཅས་ཀྱི་སྐབས་འདིར་ཆོས་ཉིད་རྟོགས་པ་མེད། ཆོས་ཉིད་རྟོག་ནས་ཟག་མེད་ཀྱིས་ཕྱི་རྟགས་མེད་མི་སྲིད་ཟེར་ཡང་། ཕྱོགས་
རེ་སྨྲ་བ་ཡིན་གྱི་དེ་ལྟར་མིན་ཏེ། དབང་རྣོན་གཅིག་ཆར་དུ་འཇུག་པ་ལ། ཟག་བཅས་ཀྱི་སྐབས་འདིར་དབང་པོའི་མངོན་སུམ་ཡིད་ཀྱི་མངོན་གསུམ་
རང་རིག་པའི་མངོན་གསུམ་རྣལ་འབྱོར་གྱིས་མངོན་གསུམ་དང་བཞིས་ཆོས་ཉིད་མངོན་སུམ་དུ་རྟོགས་ལ། ཆོས་ཉིད་རྟོགས་ནས་སྟོབས་མ་རྒྱས་ཀྱི་
བར་དུ་ཟག་མེད་ཀྱི་ཕྱི་རྟགས་མེད་པ་ནི། དཔེར་ན་རིག་པ་མཐའ་རྒྱས་ཀྱང་། ལུས་རྒྱས་བཏུམ་པ་ཁྱུང་སྒོང་རྒྱ་དང་བཅས་པ་ལྟ་བུ། མཁྱེན་པ་
ནང་དུ་རྒྱས་ཀྱང་གསལ་རྟགས་ཕྱི་རུ་མེད་པ་བུམ་ནང་གི་མར་མེ་ལྟ་བུ་དང་། ཡོན་ཏན་ལྷུན་གྱིས་གྲུབ་ཀྱང་དགོས་འདོད་དངོས་སུ་མེད་པ་རིན་པོ་ཆེ་ལ་

༄༅། །མཆོད་པ་མ་ཕུལ་བ་ལྟ་བུ་དང་། བདག་འཛིན་རྩ་བ་ནས་ཆོད་པས་ཉོན་མོངས་པ་བག་ལ་ཉལ་གྱིས་གནོད་མི་ནུས་པ་གླ་རྩི་
བྱོས་པའི་སྣོད་ལྟ་བུ་གསུངས་སོ། །འདིའི་གཏན་ཚིག་ལུང་དང་བཅས་པ་འོག་ནས་བཤད་དོ། །ཡང་ཁ་ཅིག་ཐོབ་པའི་ཚིག་ཚོགས་བཤད་པ་ནི་འཁྲུལ་
གཏམ་ཡིན་པས་དགོས་པ་མེད་ཏིང་ངེ་འཛིན་བསྒོམ་དགོས་ཟེར། ཁ་ཅིག་ཐོས་པ་མེད་པའི་བསྒོམ་པ་ནི་བླུན་པོ་གཏི་རྒན་དུ་འདོད་པ་ཡང་ཡོད་སྟེ། དེ་
གཉིས་ཀ་ཡང་ཕྱོགས་རེ་སྨྲ་བ་ཡིན་པས་དེ་ལྟར་མིན། སྤྱིར་རྒྱལ་བ་དགོངས་པའི་བརྒྱུད་པ། རིག་འཛིན་བརྡའི་བརྒྱུད་པ། གང་ཟག་སྙན་གྱིས་
བརྒྱུད་པ་གསུམ་ཡོད་པ་ལ། རྒྱལ་བ་དགོངས་བརྒྱུད་ལ་ཐོས་བསམ་བསྒོམ་གསུམ་གང་ཡང་མི་དགོས། རིག་འཛིན་བརྡའ་བརྒྱུད་ལ་བརྡའ་ཙམ་གྱིས་
ཆོག །གང་ཟག་སྙན་བརྒྱུད་ལ་ཤེས་རབ་གསུམ་ཟུང་འབྲེལ་དུ་དགོས། དེ་དགོས་པའི་གཏན་ཚིག་ནི། སྤྱིར་རྒྱུ་བདེ་གཤེགས་སྙིང་པོས་འགྲོ་ཀུན་

ཡོངས་ལ་ཁྱབ་པ་དེ། རྐྱེན་ཐོས་བསམ་བསྒོམ་གསུམ་གྱིས་གཏན་ལ་དབབ་ནས་རྟོགས་དགོས། དེ་རྟོགས་པའི་ཐབས་ལ་མན་ངག་ཚིག་གཅིག་
བས་མ་དགོས་ཀྱང་དེ་ཐོས་པ་ཡིན། དེ་ཡང་རྟོགས་བྱ་དོན་དམ་པའི་ངོ་བོ་ནི་སྨྲ་བསམ་བརྗོད་མེད་ཡིན་ཀྱང་། ཐོས་བསམ་བསྒོམ་གསུམ་གྱིས་
གཏན་ལ་མ་དབབ་ན་རྟོགས་པ་མངོན་དུ་མི་འགྱུར་བས། ཐོས་བསམ་བསྒོམ་གསུམ་གྱིས་གཏན་ལ་དབབ་དགོས་ཏེ། མདོ་ལས། བཅོམ་
ལྡན་འདས་ཀྱིས་རབ་འབྱོར་ལ་བསྒོ་བ། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་དོན་དང་ལྡན་པ། ཚིག་དང་ལྡན་པ། ཡི་གེ་དང་ལྡན་
པར་བསྟན་པར་བྱའོ། །དེ་ཡང་རྣམ་གྲངས་དུ་མར་བསྟན་ནས་མང་དུ་བརྗོད་དོ། །བསྟན་པ་དང་། གསལ་བར་བྱེད་པ་དང་། རྣམ་པར་
བཀྲོལ་ཞིང་དབྱེ་སྟེ། བསྟན་པ་དང་། ནན་ཏན་དུ་གྱིས་ཤིག །ཅེས་པ་དང་། རྒྱུད་ལས། རྡོ་རྗེ་སེམས་དཔས་ཕྱག་ན་རྡོ་རྗེ་ལ་བསྒོ་བ། 

༄༅། །བྱང་ཆུབ་སེམས་ཀྱི་དངོས་པོ་ལ། །བརྗོད་པའི་ཐ་སྙད་ཀུན་བྲལ་ཡང་། །མི་རྟོགས་བློ་ལ་ཚིག་སྒོ་ནས། །གསུང་གི་
སྒྲོན་མེ་གསལ་བར་གྱིས། །ཅེས་དང་། གཉིས་མེད་ཡེ་ཤེས་གསང་བའི་དོན། །བྱ་མེད་མི་ཚོལ་ཡེ་ཤེས་རྒྱས། །དབུ་མ་ཆེན་པོ་དྲང་པོའི་ 
ལམ༑ །འདུས་པའི་ཚོགས་ལ་ཁྱོད་ཀྱིས་སྟོན། །ཕྱག་ན་རྡོ་རྗེས་ཁས་བླང་དམ་བཅས་པ་ནི། རྡོ་རྗེ་སེམས་དཔའ་ནམ་མཁའ་ཆེ། །ཚིག་
གིས་སྤྱོད་ཡུལ་མ་ཡིན་པས། །བདག་གིས་བསྒོ་བ་རྣམ་པར་དཀའ། །མ་རྟོགས་བློ་ལ་ཚིག་སྒོ་ནས། །མཚོན་ནས་རྟོགས་པར་བྱ་བའི་
ཕྱིར༑ །ཅི་རིག་པ་ནི་རྣམ་པར་འགྲོ། །ཅེས་དང་། གསང་སྒྲོན་ལས། དང་པོ་ཐོས་པའི་ཤེས་རབ་ཀྱིས། ཕྱི་ནང་ཆོས་ལ་སྒྲོ་འདོགས་
ཆོད༑ །བར་དུ་བསམ་པའི་ཤེས་རབ་ཀྱིས། །དེ་དོན་རྒྱུད་ལ་གོམ་པར་གྱིས། །ཐ་མ་བསྒོམ་པའི་ཤེས་རབ་ཀྱིས། །བདག་ཏུ་འཛིན་པའི་

ཉོན་མོངས་ཞི། །ཅེས་དང་། ངེས་དོན་འདུས་པ་ལས། དང་པོ་ཀུན་བཟང་ཐུགས་རྗེས་ཀྱང་། །དོན་ཉིད་ཚིག་ཏུ་ཕྱུང་བའི་ཕྱིར། །ཚིག་
གིས་དོན་ནི་མཚོན་པར་ནུས། །ཚིག་ལ་དོན་མེད་ཟེར་བ་འཁྲུལ། །ཅེས་དང་། བང་མཛོད་ལས། ཚིག་གིས་ལྡེ་མིག་གི་དོན་གྱིས་གསང་སྒོ་
ཕྱེ༑ །ཅེས་དང་། བྱང་ཆུབ་སེམས་དཔའི་སྡེ་སྣོད་ལས། དགེ་བ་དང་ནི་སྡིག་པའི་ཆོས། །མ་ཐོས་པར་ནི་ཤེས་མི་འགྱུར། །ཐོས་
པ་བྱས་པས་ཐོས་པ་འཕེལ། །ཐོས་པས་ཆོས་རྣམས་ཤེས་པར་འགྱུར། །ཐོས་པས་སྡིག་ལ་ལྡོག་པར་འགྱུར། །ཐོས་པས་དོན་མ་
ཡིན་པ་སྤང་། །ཐོས་པས་མྱ་ངན་འདས་པ་ཐོབ། །རྗེ་བཻ་རོ་ཙཱ་ནས། རང་རྒྱུད་ཐོས་པས་གྲོལ་གྱིས་ཐོས་པ་ངོམ་མ་རྐྱེན། །ཅེས་དང་། 
འོད་ཟེར་བླ་མས། ཐོས་པར་བྱའོ། །བསམ་པར་བྱའོ། །བསྒོམ་པར་བྱའོ། །ནན་ཏན་དུ་ཉམས་སུ་བླང་བར་བྱའོ། །ཅེས་གསུངས། 

༄༅། །གི་རྩ་བ་བཅད་ན་ནམ་མཁའི་མཐའ་དང་མཉམ། །དོན་གྱིས་རྩ་བ་ཆོད་ན་ཚིག་མཐའ་དེ་ལས་མེད། །ཅེས་གསུངས་སོ། །
དེ་ཅིའི་ཕྱིར་ན། ཚིག་གིས་དགོས་པ་དོན་ཡིན་པས། དོན་མ་རྟོག་ན་ཚིག་ལ་དགོས་པ་མེད་པའི་ཕྱིར་དང་། ཚིག་ནི་དོན་མཚོན་པའི་ཐབས་
ཡིན་ཀྱང་། ཚིག་ཁོ་ན་ལ་འབྱམས་ན་ཚིག་རང་གི་དོན་བསྒྲིབ་པའི་ཕྱིར་དང་། ཐོས་པ་རྒྱ་ཆེན་གྱིས་ཚིག་དེས་ཀྱང་དོན་རྟོག་ཐབས་མེད་པ་མ་
ཡིན་ཏེ། མཚན་ལྡན་བླ་མའི་གདམས་ངག་ལ་བརྟེན་ནས་བསྒོམ་ན་དོན་རྟོགས་པའི་ཕྱིར་དང་། ཐོས་པ་རྒྱ་ཆེན་གྱིས་ཚིག་ལ་མཁས་ཀྱང་དོན་མ་
རྟོགས་ན་སངས་རྒྱས་མི་ནུས་པའི་ཕྱིར་དང་། དོན་རྟོགས་ན་ཚིག་ལ་མཁས་ཀྱང་སངས་རྒྱས་ནུས་པའི་ཕྱིར་དང་། དོན་དམ་པའི་ངོ་བོ་ནི་ཚིག་རྣམ་པར་
རྟོགས་པ་བློའི་སྤྱོད་ཡུལ་མ་ཡིན་ཅིང་། སྨྲ་བསམ་བརྗོད་མེད་ཡིན་པའི་ཕྱིར་རོ། །བྲམ་ཟེ་ཆེན་པོ་ས་ར་ཧ་པ་ལ། གནས་ལྔ་རིག་པའི་པཎ་ཆེན་

མཻ་ཏྲི་པས། འོ་ན་བདག་གིས་ཐོས་བསམ་བསྒོམ་གསུམ་འདི་ཙམ་གཅིག་བྱས་པ་དེ་ས་ལམ་ལ་མེད་དམ་ཞུས་པས། དེ་དག་ཐམས་ཅད་དོན་མེད་
པ་ཡིན། དེ་ཡང་རྣམ་པར་རྟོག་པའི་སེམས་ལ་རྣམ་པར་རྟོག་པ་གཉིས་འཁྲུལ་དུ་བརྩེགས་པས་ནང་རྣལ་མའི་དོན་ཤེས་པ་ལ་ཡེ་མ་རེག་པ་ཡིན། 
ཅེས་དང་། སྤྱོད་འཇུག་ལས། དོན་དམ་བློའི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་དང་། ཁ་རག་བསྒོམ་ཆུང་གིས། 
ཐོས་པའི་ཚིག་གི་ཞོལ་ཁང་གིས། །ཉོན་མོངས་དམག་དཔུང་ཐུབ་དཀའ་བས། །ཐོས་བསམ་བསྒོམ་གྱིས་འབད་པ་དྲག་པོ་ཡིས། །ངེས་ཤེས་
ཀྱིས་མཁར་སོ་བརྩེགས་ཅིག་ཨང་། །ཅེས་དང་། བཻ་རོ་ཙཱ་ནས། སློབ་དཔོན་པདྨ་ལ། རྒྱུད་ལུང་མང་པོ་རྟག་ཏུ་ཉན་བཤད་བྱེད་པ་ལ་དོན་
ཙ་ཙམ་མཆིས་ཞུས་པས། ཐོས་པས་ཕྱིའི་སྒྲོ་འདོགས་ཆོད་དགོས་པ་ཡིན་ཏེ། ནང་མན་ངག་གི་གནད་མ་ཤེས་ན་ཐོས་པ་ཅི་ཙམ་ཆེ་ཡང་སྒྲོས་

༄༅། །གི་རྩ་བ་བཅད་ན་ནམ་མཁའི་མཐའ་དང་མཉམ། །དོན་གྱིས་རྩ་བ་ཆོད་ན་ཚིག་མཐའ་དེ་ལས་མེད། །ཅེས་གསུངས་སོ། །
དེ་ཅིའི་ཕྱིར་ན། ཚིག་གིས་དགོས་པ་དོན་ཡིན་པས། དོན་མ་རྟོག་ན་ཚིག་ལ་དགོས་པ་མེད་པའི་ཕྱིར་དང་། ཚིག་ནི་དོན་མཚོན་པའི་ཐབས་
ཡིན་ཀྱང་། ཚིག་ཁོ་ན་ལ་འབྱམས་ན་ཚིག་རང་གི་དོན་བསྒྲིབ་པའི་ཕྱིར་དང་། ཐོས་པ་རྒྱ་ཆེན་གྱིས་ཚིག་དེས་ཀྱང་དོན་རྟོག་ཐབས་མེད་པ་མ་
ཡིན་ཏེ། མཚན་ལྡན་བླ་མའི་གདམས་ངག་ལ་བརྟེན་ནས་བསྒོམ་ན་དོན་རྟོགས་པའི་ཕྱིར་དང་། ཐོས་པ་རྒྱ་ཆེན་གྱིས་ཚིག་ལ་མཁས་ཀྱང་དོན་མ་
རྟོགས་ན་སངས་རྒྱས་མི་ནུས་པའི་ཕྱིར་དང་། དོན་རྟོགས་ན་ཚིག་ལ་མཁས་ཀྱང་སངས་རྒྱས་ནུས་པའི་ཕྱིར་དང་། དོན་དམ་པའི་ངོ་བོ་ནི་ཚིག་རྣམ་པར་
རྟོགས་པ་བློའི་སྤྱོད་ཡུལ་མ་ཡིན་ཅིང་། སྨྲ་བསམ་བརྗོད་མེད་ཡིན་པའི་ཕྱིར་རོ། །བྲམ་ཟེ་ཆེན་པོ་ས་ར་ཧ་པ་ལ། གནས་ལྔ་རིག་པའི་པཎ་ཆེན་

མཻ་ཏྲི་པས། འོ་ན་བདག་གིས་ཐོས་བསམ་བསྒོམ་གསུམ་འདི་ཙམ་གཅིག་བྱས་པ་དེ་ས་ལམ་ལ་མེད་དམ་ཞུས་པས། དེ་དག་ཐམས་ཅད་དོན་མེད་
པ་ཡིན། དེ་ཡང་རྣམ་པར་རྟོག་པའི་སེམས་ལ་རྣམ་པར་རྟོག་པ་གཉིས་འཁྲུལ་དུ་བརྩེགས་པས་ནང་རྣལ་མའི་དོན་ཤེས་པ་ལ་ཡེ་མ་རེག་པ་ཡིན། 
ཅེས་དང་། སྤྱོད་འཇུག་ལས། དོན་དམ་བློའི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་དང་། ཁ་རག་བསྒོམ་ཆུང་གིས། 
ཐོས་པའི་ཚིག་གི་ཞོལ་ཁང་གིས། །ཉོན་མོངས་དམག་དཔུང་ཐུབ་དཀའ་བས། །ཐོས་བསམ་བསྒོམ་གྱིས་འབད་པ་དྲག་པོ་ཡིས། །ངེས་ཤེས་
ཀྱིས་མཁར་སོ་བརྩེགས་ཅིག་ཨང་། །ཅེས་དང་། བཻ་རོ་ཙཱ་ནས། སློབ་དཔོན་པདྨ་ལ། རྒྱུད་ལུང་མང་པོ་རྟག་ཏུ་ཉན་བཤད་བྱེད་པ་ལ་དོན་
ཅི་ཙམ་མཆིས་ཞུས་པས། ཐོས་པས་ཕྱིའི་སྒྲོ་འདོགས་ཆོད་དགོས་པ་ཡིན་ཏེ། ནང་མན་ངག་གི་གནད་མ་ཤེས་ན་ཐོས་པ་ཅི་ཙམ་ཆེ་ཡང་སྒྲོས་

༄༅། །འདོགས་མི་ཆོད། དབང་པོ་རྣོན་པོ་ཚིག་དང་སྒྲ་ལ་འབྱམས་ནས་མན་ངག་གནད་དུ་བསྣུན་པའི་སྟེང་དུ་བསྡུ་མི་ཤེས། དབང་
པོ་རྟུལ་པོས་ཚིག་དོན་གཉིས་ཀ་མི་རྙེད། དེ་བས་བླ་མ་གདམས་པ་ཅན་བཙལ་ནས་མཉེས་པར་བྱས་ནས་གདམས་ངག་ཞུ་ནས་ཉམས་སུ་མྱང་ན་དོན་གྱི་
འབྲས་བུ་དེ་ཐོབ་པ་ཡིན། ཅེས་དང་། ཤེས་ཕྱིན་གྱིས་མདོ་ལས། འདུས་བྱས་ཀྱི་དབྱིངས་ཀྱི་འདུས་མ་བྱས་ཀྱི་དབྱིངས་ཡང་དག་པར་རྗེས་སུ་མི་
མཐོང་ངོ་། །འདུས་མ་བྱས་ཀྱི་དབྱིངས་ཀྱིས་ཀྱང་འདུས་བྱས་ཀྱི་དབྱིངས་ཡང་དག་པར་རྗེས་སུ་མི་མཐོང་ངོ་། །ཅེས་དང་། ལང་ཀར་གཤེགས་པ་
ལས༑ དེ་བཞིན་གཤེགས་པ་གང་གི་ནུབ་སངས་རྒྱས་ནས། གང་གི་ནུབ་མོ་མྱ་ངན་ལ་འདས་ཀྱི་བར་དུ་ཚིག་གཅིག་ཀྱང་མ་གསུངས་སོ། །རབ་ཏུ་
མ་གསུངས་ངོ་། །ཡང་དག་ཉིད་ལ་ཡི་གེ་མེད། །བཤད་པ་དག་ནི་འཁྲུལ་པའོ། །ཅེས་དང་། རྡོ་རྗེ་གཅོད་པ་ལས། དེ་བཞིན་གཤེགས་པས་

ཆོས་བསྟན་ཏོ། །ཞེས་ཟེར་ན། དེ་ནི་ལོག་པར་རྟོགས་པ་སྟེ། ང་ལ་སྐུར་པར་འགྱུར་རོ། །ཅེས་དང་། དཀོན་མཆོག་སྤྲིན་གྱིས་མདོ་ལས།
གསོལ་པ། དེ་ཁོ་ན་ཉིད་ཅེས་བགྱི་བ་ཅི་ལགས། །བཀའ་སྩལ་པ། དེ་ཁོ་ན་ཉིད་ཅེས་བགྱི་བ་ནི་ཡང་དག་པའི་དོན་གྱིས་ཚིག་བླ་དག་གོ། །འདི་ནི་སོ་ 
སོར་རང་གི་རིག་པ་ཡིན་ཏེ། ཡི་གེ་དག་གི་གདགས་པར་མི་ནུས་སོ། །དེ་ཅིའི་ཕྱིར་ཞེ་ན། སྨྲ་བ་དང་། བརྗོད་པ་དང་། རྟོག་པ་ཐམས་ཅད་ཀྱིས་
ཡུལ་ལས་འདས་པ། འཕགས་པའི་ཡེ་ཤེས་ཀྱི་ཡུལ་ཏེ། ཡེ་གདོད་མ་ནས་ཅི་བཞིན་ཉིད་དུ་འདུག་པའོ། །ཅེས་དང་། ཀུན་ཏུ་བཟང་པོ་ཡེ་ཤེས་རྗོ་
ཀློང་ཡངས་ཀྱི་རྒྱུད་ལས། ཚིག་ཏུ་ཤེས་པས་དོན་མི་རྟོག །ཚིག་ཉིད་དོན་ཡིན་ཟེར་བ་འཁྲུལ། །ཅེས་དང་། ཡི་གེ་མེད་པའི་རྒྱུད་ལས། ཀྱེ་མ་ཧོ། 
རང་བྱུང་གི་ཡེ་ཤེས་ལ་ཚིག་མེད་དོ། །ཡི་གེ་མེད་དོ། །རྒྱུད་མེད་དོ། །མན་ངག་མེད་དོ། །ཅེས་གསུངས། འོ་ན་དོན་དམ་རྟོགས་པར་བྱེད་པ་ལ་ཐེ་

༄༅། །ཚོམ་གཏན་ནས་མི་དགོས་སམ་སྙམ་ན་དེ་ཡང་མིན་ཏེ། དཔེར་ན་མཛུག་གུ་ཟླ་བ་མིན་ཀྱང་། མའི་མཛུག་གུས་ཟླ་བ་མཚོན་པ་
བཞིན་དུ། རྟོག་བྱ་དོན་དམ་པ་ནི་སྨྲ་བསམ་བརྗོད་མེད་ཡིན་པས། ཚིག་རྣམ་པར་རྟོག་པ་བློའི་སྤྱོད་ཡུལ་མིན་ཀྱང་། མཚན་ལྡན་བླ་མའི་གདམས་ངག་
ཟབ་མོའི་ཚིག་གིས་སྒོ་ནས་བརྡའ་དང་ཐབས་ཀྱིས་བསྟན་པས། རང་རིག་པའི་ཡེ་ཤེས་ཀྱི་རང་ངོ་ཤེས་པ་ཡིན་ཏེ། གསང་སྒྲོན་ལས། ཆོས་ཉིད་དོན་
དམ་རྣལ་མ་དེ། །མ་བཅོས་མ་སླད་རང་བྱུང་ལ། །ཚིག་དང་ཡི་གེ་བརྗོད་ལས་འདས། །ཡིད་ལ་མི་གནས་མཚོན་དང་བྲལ། །བརྡའམ་ཐབས་ཀྱིས་
བསྟན་པ་ལ། །ངག་ཏུ་བརྗོད་པའི་ཆོས་ཉིད་མིན། །དོན་དམ་དེ་ལ་བརྗོད་མེད་ཀྱང་། །བླ་མས་ཐབས་ཀྱི་མ་མཚོན་ན། །གནས་ལུགས་དེ་ནི་རྟོགས་
མི་འགྱུར། །ཆོས་རྣམས་ཐམས་ཅད་བརྡ་ཡིས་བསྟན། །བརྡའ་ལ་གོམས་པའི་རྣལ་འབྱོར་པས། །བརྡའ་ཡི་དོན་ལ་སྐྱོལ་བར་ནུས། །ཅེས་

དང་༑ གསང་སྙིང་ལས། ཆོས་རྣམས་མིང་དུ་བརྟགས་པཙམ། །སྟོན་པས་དོན་དང་མཐུན་ཕྱོགས་སུ། །མིང་དང་ཚིག་ཏུ་བཏགས་པ་བསྟན། །
ཅེས་དང་། ཀུན་བྱེད་ལས། ཅི་ལྟར་སྣང་བའི་ཆོས་རྣམས་ཐམས་ཅད་ཀུན། །སྟོན་པའི་ངོ་བོར་སྟོན་པ་མ་རིག་སྟེ། །སྟོན་པ་ཞེས་པའི་ཁྱད་པར་
འདོད་སྤྲུལ་ནས། །དོན་རྣམས་ཚིག་དང་ཡི་གེར་སྒྲ་བརྗོད་པས། །ཚིག་གིས་སྒྲ་དེས་དོན་རྣམས་གོ་བར་བྱས། །དོན་དེ་ཚིག་གིས་སྒྲ་དེའི་བཤད་
པ་ཡིན། །ཅེས་དང་། ཤེར་ཕྱིན་གྱིས་མདོ་ལས། རབ་འབྱོར་གྱིས་གསོལ་བ། བཅོམ་ལྡན་འདས་བདག་གི་ཆོས་ཡང་དག་པར་རྗེས་སུ་མ་
མཐོང་༑ བྱང་ཆུབ་སེམས་དཔའམ་ཡང་དག་པར་རྗེས་སུ་མ་མཐོང་། ཤེས་རབ་ཀྱིས་ཕ་རོལ་དུ་ཕྱིན་པ་ཡང་དག་པར་རྗེས་སུ་མ་དམིགས་ན། 
བྱང་ཆུབ་སེམས་དཔའམ་གང་ཞིག་ལ་ཤེས་རབ་གང་ཞིག་གདམས་ཤིང་རྗེས་སུ་བརྟན་པར་བགྱི། །བཀའ་སྩལ་པ། རབ་འབྱོར་འདི་ནི་མིང་ཙམ་

༄༅། །ཡིན༑ བྱང་ཆུབ་སེམས་དཔའ་ཞེས་བྱ་བ། །ཤེས་རབ་ཀྱི་ཕ་རོལ་དུ་ཕྱིན་པ་དང་། ཆོས་ཐམས་ཅད་ཀྱི་བར་དུ་མིང་གིས་
བརྡས་བསྟན་པ་ཙམ་གྱི་ཐ་སྙད་དུ་བཏགས་པའོ། །སྐྱེ་བ་མེད་ཅིང་འགགས་པ་མེད་པའོ། །དེ་ལྟར་མིང་དང་བརྡར་བཏགས་པ་གདམས་ངག་དང་ཆོས་
སུ་བཏགས་པ་ལ་བསླབ་པར་བྱའོ། །ཅེས་གསུངས་སོ། །དེ་བས་ན་གནས་ལུགས་ཀྱི་དོན་ཕྱིན་ཅི་མ་ལོག་པ་འདི་རྟོགས་པའི་ཐབས་ཀྱིས་མཚོན་
ན༑ རབ་འབྱོམས་ཤེས་བྱའི་ཆོས་མ་ལུས་པ་ཐོབ་ཀྱང་རུང་ལ། ཚིག་གཅིག་གི་མཚོན་ན་ཡང་ཆོག །སློབ་དཔོན་པདྨས། སངས་རྒྱས་ཐམས་
ཅད་མཁྱེན་པ་ལས་བྱུང་བས། །ཤེས་བྱ་ཐམས་ཅད་ལ་སློབ་ཅིག །ཅེས་པ་དང་། རི་འདབ་པ་གཞོན་ནུ་བློ་གྲོས་ཀྱིས། ཐོས་པ་གཅིག་པུས་
ཆོག་ན་བསྒོམ་པ་དོན་མེད་འགྱུར། །བསྒོམ་པ་གཅིག་པུས་ཆོག་ན་ཐོས་པ་དོན་མེད་འགྱུར། །ཐོག་མར་གསུང་རབས་རྒྱ་མཚོའི་དོན་ལ་སེམས། །

བར་དུ་གདུལ་བྱ་བློ་གསལ་ཚོགས་ལ་བཤགས། །ཐ་མ་འདྲེས་པའི་དོན་ལ་རྩེ་གཅིག་སེམས། །ད་ནི་ལུས་སེམས་བྲལ་ཡང་འགྱོད་པ་མེད། །
ཅེས་དང་། བརྒྱད་སྟོང་ལས། ཆོས་གཅིག་གི་དོན་ནི་ཉིད་ཤེས་ན། ཆོས་ཐམས་ཅད་ཀྱིས་མདོ་དང་རྒྱས་པ་ཤེས་པར་འགྱུར་རོ། །ཅེས་
དང་༑ ཏིང་ངེ་འཛིན་རྒྱལ་པོའི་མདོ་ལས། འཇིག་རྟེན་ཁམས་ནི་ཐ་དག་ཏུ། །ངས་ནི་མདོ་སྡེ་གང་བཤད་པ། །ཚིག་འབྲུ་ཐ་དད་དོན་གཅིག་
སྟེ༑ ༑ཚིག་གཅིག་དོན་ནས་དོན་བསྒོམ་པ། །དེ་དག་ཐམས་ཅད་བསྒོམ་པར་འགྱུར། །ཅེས་དང་། ཆོས་ཀྱི་རྒྱལ་པོའི་མདོ་ལས། ཆོས་
གཅིག་ཤེས་ན་ཆོས་གཅིག་ཀྱང་མི་ཤེས་པ་མེད་དོ། །ཆོས་གཅིག་མི་ཤེས་ན་ཆོས་གཅིག་ཀྱང་ཤེས་པ་མེད་དོ། །ཅེས་གསུངས་སོ། །ཅིས་
ཕྱིར་ན། ཚེ་དང་ལྡན་པ་ཤ་རིའི་བུ་ལ་སོགས་ཀྱི་མདོ་སྡེ་བཅུ་གཉིས་དང་། སྡེ་སྣོད་གསུམ་ཤེས་ལ་ལ་བརྟེན་ནས་བརྩོན་པས་བསྒྲུབ་པས་དགྲ་

༄༅། །བཅོམ་པ་ཐོབ་ལ། སྡེ་སྣོད་གསུམ་པ་དང་། ཀོ་ཀ་ལི་ཀ་ལ་སོགས་གི་མདོ་སྡེ་བཅུ་གཉིས་དང་། སྡེ་སྣོད་གསུམ་ཤེས་
ཀྱང་མནར་མེད་པའི་དམྱལ་བར་སོང་། ཀྱི་ཤུན་ཞན་སེང་དང་། ལེགས་སྐར་གཉིས་ཀྱིས་མདོ་སྡེ་བཅུ་གཉིས་ཁ་ཏོན་ཤེས་ཀྱང་མ་ཤི་གསོན་པོར་དམྱལ་
བར་སོང་། འཕགས་པ་ཀུན་དགའོ་མང་དུ་ཐོས་པའི་མཆོག་ཏུ་གྱུར་ཀྱང་དགྲ་བཅོམ་པ་མ་ཐོབ་ཚེ་དང་ལྡན་པ་ཀ་ཡ་འོད་སྲུང་དང་། ལམ་ཕྲན་བརྟན་
གཉིས་ཀྱི་ཚིག་བཞི་ཚིགས་སུ་བཅད་པ་ཤྭ་ལོ་ཀ་རེ་བས་མ་ཤེས་ཀྱང་། དེ་ལ་བརྟེན་ནས་བརྩོན་པས་བསྒྲུབ་པས་དགྲ་བཅོམ་པ་ཐོབ་པ་ཡིན། འདི་
རྣམས་ལ་བསམ་ན་རང་གི་ཡང་གོ་རྒྱུ་ཆེན་པོ་གཅིག་ཡོད་པ་ཡིན། དེ་བས་ན་ཐོས་པ་རྒྱས་བསྡུས་འབྲིང་གསུམ་ཡོད་པ་རང་རང་གི་བློས་གང་ལྕོགས་
བྱའོ༑ །དེ་ཡང་དུས་ངན་སྙིགས་མའི་དུས་འདིར། སེམས་ཅན་ཚེ་ཐུང་། ནད་མང་། ལོངས་སྤྱོད་དམན། རྐྱེན་ངན་བར་ཆད་མང་བས་ཐོས་

པ་རྒྱ་ཆེན་པོ་མི་ཁོམས། ཐོས་པ་བསྡུས་ནས་མཚན་ལྡན་བླ་མའི་གདམས་ངག་ལ་བརྟེན་ནས། གནས་ལུགས་གིས་དོན་ཕྱིན་ཅི་མ་ལོག་པ་འདི་
རྟོགས་པར་བྱེད་པ་ལ་གལ་ཆེ་སྟེ། ཇོ་བོ་རྗེས། ཐ་མའི་དུས་སུ་གྱུར་པ་ན། །ཚེ་ཐུང་ནད་མང་ལོངས་སྤྱོད་དམན། །རྐྱེན་ངན་བར་ཆད་མང་བ་ཡི། །
ཡུན་རིང་གནས་པའི་མཐུ་མེད་པས། །ཚིག་རྗེས་བཅད་པར་མི་ནུས་ཀྱི། །བཤེས་གཉེན་དམ་པ་བརྟེན་བྱ་སྟེ། །ཤིན་ཏུ་བརྩོན་པའི་སེམས་ལྡན་
པས༑ །གཡང་ས་རབ་ཏུ་དྲན་བྱས་ཏེ། །བདག་གཞན་གྲོལ་བར་བྱ་བའི་ཕྱིར། །སྙིང་པོ་མྱུར་དུ་བསྡུ་བར་བྱ། །ཅེས་པ་དང་། རྗེ་བཻ་རོ་ཙཱ་
ནས༑ རང་དོན་ཆོས་ཀྱི་བསྐལ་པའི་བར་བཤད་ཀྱང་། །སྐྱེ་མེད་ཕྱིར་མི་ལྡོག་པའི་སངས་རྒྱས་མཐོང་བ་མེད། །ལུས་ངག་ཡིད་གསུམ་བསླབ་
པའི་ལས་བྱས་བསྐལ་པའི་འབད་རྩོལ་གྱིས། །སྐྱེ་མེད་ཕྱིར་མི་ལྡོག་པའི་སངས་རྒྱས་མཐོང་བ་མེད། །མོས་གུས་དད་པ་ལྡན་པས་མཁས་

༄༅། །པའི་མན་ངག་རྙེད། །མན་ངག་འཕྲུལ་གྱིས་མེ་ལོང་ལྟ་བུའི་རང་སེམས་སྐྱེ་མེད་མཐོང་། །རང་སེམས་སྐྱེ་མེད་མཐོང་བས་
འཁོར་འདས་གཉིས་དང་བྲལ། །སྐྱེ་མེད་ཕྱིར་མི་ལྡོག་པའི་སངས་རྒྱས་དེ་ལ་བྱ། །ཅེས་སོ། །དེ་ལྟར་བླ་མའི་གདམས་ངག་ལ་བརྟེན་ནས་གནས་
ལུགས་ཀྱིས་དོན་ཕྱིན་ཅི་མ་ལོག་པ་འདི་རྟོགས་ན། རབ་འབྱམས་ཤེས་བྱའི་ཆོས་མ་ལུས་ལ་འདུས་ཤིང་རྫོགས་ཏེ། ངེས་དོན་འདུས་པ་ལས། 
སངས་རྒྱས་ཀུན་གྱིས་དགོངས་པའི་ཆོས། །ངེས་དོན་བླ་མ་དམ་པ་ཡི། །གདམས་ངག་ཁྱད་པར་ཅན་དུ་འདུས། །དཔེ་ཡིས་འདུས་ལ་དོན་གྱིས་
འདུས༑ །རྟག་དང་གཏན་ཚིག་མཐུན་པར་འདུས། །ཅེས་དང་། བང་མཛོད་ལས། ཏིང་འཛིན་ཚད་དང་མི་ལྡན་ཅིང་། །བླ་མའི་གདམས་
ངག་མེད་པ་ན། །ཐོས་པ་མང་པོར་བློ་སྦྱང་ཀྱང་། །དམུས་ལོང་ལག་ཏུ་གསེར་ཕྱིན་འདྲ། །ཅེས་དང་། གཅིག་ཤེས་ཀུན་གྲོལ་གྱིས་རྒྱུད་ལས། 

རང་བྱུང་ཡེ་ཤེས་དོན་རྟོགས་ནས། །གཅིག་ཤེས་ཀུན་གྲོལ་ཉིད་དུ་འགྱུར། །ཅེས་དང་། སངས་རྒྱས་མཛོད་ཀྱི་མདོ་ལས། ཆོས་གཅིག་
བསམ་ཤིང་བསྒོམ་ན། །ཆོས་ཉིད་གྲོལ་བར་འགྱུར་རོ། །ཅེས་དང་། སློབ་དཔོན་ཤྲཱི་སེ་ངྷས། ཆོས་ཀྱི་དབྱིངས་ནི་མཐའ་ཡས་ཀྱང་། །
དེ་བཞིན་ཉིད་ནི་གཅིག་ཤེས་ན། །མ་ལུས་དེ་ལ་ཡོངས་སུ་རྫོགས། །དེ་ལས་མདོ་ན་ཡི་ཏི་ཀན། །ཅེས་དང་། ཏེ་ལོ་པས། ཞེ་འདོད་ཀུན་
བྲལ་མཐའ་ལ་མི་གནས་ན། སྡེ་སྣོད་ཆོས་རྣམས་མ་ལུས་མཐོང་བར་འགྱུར། །ཅེས་དང་། རྟོག་ལྡན་མཁའ་སྤྱོད་པས། རང་སེམས་
རང་ངོ་ཤེས་ན་སངས་རྒྱས་རང་། །ཐ་སྙད་ཐོས་བསམ་མང་པོ་ཅི་ཞིག་བྱེད། །གཞུངས་ཚིག་རྟོག་པའི་རི་མོ་ཡལ་དུ་ཆུག །གཅེར་མཐོང་རང་
གྲོལ་འདི་ནི་བྱང་ཆུབ་ལམ། །ཅེས་དང་། ཀུན་སྤང་བྲག་རྒྱལ་གྱིས། ལུང་རིག་མན་ངག་ཀུན་ལ་མཁས་གྱུར་ཀྱང་། །རང་སེམས་གཞི་རྩ་

༄༅། །མ་ཆོད་རྨོངས་པ་ཡིན། །སེམས་ཉིད་གཞི་རྩ་གཏིང་ནས་ཆོད་གྱུར་ནས། །ཐེ་ཚོམ་སོམ་ཉི་བྱ་བའི་མིང་ཡང་མེད། །ཀུན་
མཁྱེན་མཁས་པ་བྱ་བ་དེ་ལ་ཟེར། །ཡིག་ནག་འགའ་འབྲི་མང་པོ་དགོས་རྒྱུ་མེད། །ཅེས་དང་། བྱ་བྲལ་ནམ་མཁའ་རྡོ་རྗེ་བས། ཆོས་ཐོས་
བསམ་གྱི་མཁྱེན་རྒྱ་ཆེན་ཡང་། །སེམས་རང་ཞལ་གྱིས་བཞུགས་ཚུལ་མ་མཐོང་ན། །སྤྱིར་ཤེས་བྱ་ལ་རྩིས་གྲངས་བྱེད་བྱེད་ནས། །ཕུག་ཡིན་
སྙམས་ཀྱིས་ཐང་ལ་ལུས་པ་མཐོང་། །ཅེས་དང་། རྗེ་བཻ་རོ་ཙཱ་ནས། རང་སེམས་རྟོགས་ན་འཁོར་འདས་ཆོས་ལ་སློབ་གཉེར་ལ་དགོས་པ་མེད་
པར་ཐག་ཆོད་དོ། །ཅེས་གསུངས་སོ། །དེ་ལ་ཐོས་པ་རྒྱས་བསྡུས་འབྲིང་གསུམ་གང་བྱེད་ཀྱང་། གནས་ལུགས་ཀྱི་དོན་ཕྱིན་ཅི་མ་ལོག་པ་འདི། 
ཐོས་པའི་སྟོབས་ཀྱིས་ཚིག་ཏུ་ཟིན། བསམ་པའི་སྟོབས་ཀྱིས་བློ་ཡུལ་དུ་གོ། །བསྒོམ་པའི་སྟོབས་ཀྱིས་ཉམས་སུ་མྱོང་། ཐོས་བསམ་

བསྒོམ་གསུམ་ཟུང་འབྲེལ་གྱིས་སྒོ་ནས་ཉམས་སུ་བླང་བས་རྟོག་པ་མངོན་དུ་འགྱུར་ཞིང་མཐར་ཕྱིན་པར་འགྱུར་རོ། །དེ་ཕྱིར་ན་ཁྱད་པར་དུ་དྲན་པ་
ཡེངས་པ་མེད་པ་ཞིག་གི་བསྒོམ་དགོས། དེ་ཡང་མལ་དུ་འདུག་ནས་བསྒོམ་དུས་བསྒོམ་པས་མི་ཆོག །སྤྱོད་ལམ་ལ་བསྲེ་མ་ཤེས་ན་མཉམ་རྗེས་
འདྲེས་དུས་མེད་པས། དུས་ཐམས་ཅད་དུ་དྲན་པ་སྐད་ཅིག་ཀྱང་ཡེངས་བ་མེད་པ་གཅིག་གི་ལམ་དུ་ཁྱེར་ནས་བསྒོམ་པ་གལ་ཆེ་སྟེ། གསང་སྒྲོན་
ལས༑ སྤྱོད་ལམ་རྣམས་བཞི་ཅི་བྱེད་ཀྱང་། །སེམས་ཀྱིས་རྩི་ཡིས་ཟིན་པ་ན། །འདི་ནི་བཞག་ཐབས་དམ་པ་སྟེ། །དགོངས་པ་སངས་
ཐུགས་དང་མཉམ། །ཅེས་དང་། བང་མཛོད་ལས། མར་མེ་འབར་བའི་རྩེ་མོའམ། །ཆུ་བོ་འབབ་པའི་གཞུང་བཞིན་དུ། །ཏིང་འཛིན་
འབྱུང་འཇུག་མེད་པ་ཡི། །རྒྱུན་མི་ཆད་པའི་བསམ་གཏན་བྱ། །ཅེས་དང་། དཀོན་མཆོག་བརྩེགས་པའི་མདོ་ལས། དྲན་པ་གང་གི་བདུད་

༄༅། །ཀྱིས་སྐབས་མི་རྙེད་པ་དང་། །དྲན་པ་གང་གི་ལམ་ལོག་པར་མི་འགྱུར་བ་དང་། དྲན་པ་སྒོ་བ་ལྟ་བུས་སེམས་སེམས་
བྱུང་གི་ཆོས་དགེ་མི་དགེ་ཐ་ངག་གིས་སྐབས་མ་རྙེད་པ་ནི། ཡང་དག་པའི་དྲན་པའོ། །ཅེས་དང་། ཀླུ་སྒྲུབ་ཀྱིས། དབང་ཕྱུག་ལུང་རྟོགས་དྲན་
པ་བདེ་གཤེགས་ཀྱིས། །བསྒྲོད་པ་གཅིག་པའི་ལམ་དེ་ཉེ་བར་བརྟེན། །དེ་ལ་བསྒྲིམ་ནས་མ་ནོར་བསྲུང་བ་སྟེ། །དྲན་པ་ཉམས་པས་ཆོས་ཀུན་
འཇིགས་པར་འགྱུར། །ཅེས་དང་། གསལ་བཀྲ་ལས། དྲན་དང་ཤེས་བཞིན་སྔོན་བཏང་ལ། །དུས་གསུམ་རྒྱུན་དུ་མ་དྲན་ན། །ཐེག་
མཆོག་སྔགས་པར་ཅི་ཞིག་ཆུད། །རྒྱ་རས་ཀྱིས། དྲན་པས་མ་ཟིན་གོ་ཡུལ་ཡིན། །བྱང་ཆུབ་ལམ་དུ་འགྲོ་མི་སྲིད། །ཅེས་གསུངས་སོ། །
དེ་ལ་ཐོས་བསམ་དགོས་ཟེར་ཡང་། །ཚིག་མཁས་དོན་ལ་རྨོང་པ་ལ་མི་ཟེར། །དོན་གྱིས་སྒྲོ་འདོགས་བཅད་པ་ལ་ཟེར། སྨྲ་བསམ་བརྗོད་

མེད་ཡིན་ཟེར་ཡང་། བླུན་པོ་བ་གླང་གི་རྗིའུ་ལྟ་བུ་ལ་མི་ཟེར། དོན་གྱིས་ངོ་བོ་སྤྲོས་པའི་མཐའ་ཐམས་ཅད་དང་བྲལ་བ་ལ་ཟེར། བསྒོམ་
དགོས་ཟེར་ཡང་། དམིགས་གཏད་ཅན་ལ་མི་ཟེར། དམིགས་མེད་ཀྱིས་ངང་ལ་ཡེང་མེད་དུ་བསྒོམ་པ་ལ་ཟེར། བསྒོམ་དུ་མེད་ཟེར་ཡང་། 
རང་རྒྱུད་ཕྱལ་བར་བཏང་བ་ལ་མི་ཟེར། དམིགས་གཏད་མེད་པ་ལ་ཟེར། མི་རྟོག་པ་བསྒོམ་ཟེར་ཡང་། དེར་གང་བྱུང་བསྒྲངས་ཤིང་དགག་
པ་ལ་མི་ཟེར། རྣམ་རྟོགས་རང་ཁར་མི་བཏང་བ་ལ་ཟེར། རྣམ་རྟོག་དགག་ཏུ་མེད་ཟེར་ཡང་། རང་ཁར་བཏང་བ་ལ་མི་ཟེར། རང་གྲོལ་
དུ་སྐྱོང་བ་ལ་ཟེར། མཉམ་བཞག་ཟེར་ཡང་མལ་དུ་འདུག་པ་ལ་མི་ཟེར། གཉིས་མེད་རྩིའི་ཟིན་པ་ལ་ཟེར། རྗེས་ཤེས་ཟེར་ཡང་། ལང་
འདུག་བྱེད་པ་ལ་མི་ཟེར། གཉིས་མེད་རྩིའི་མ་ཟིན་པ་ལ་ཟེར་བ་ཡིན་ཏེ། ཞང་རིན་པོ་ཆེས། མཉམ་བཞག་རྗེས་ཐོབ་བྱ་བ་ནི། །ལང་

༄༅། །འདུག་གཉིས་ལ་ཟེར་བ་མིན། །གཉིས་མེད་རྩི་ཡིས་ཟིན་པ་ན། །ལང་རུང་འདུག་རུང་མཉམ་བཞག་ཡིན། །གཉིས་
མེད་རྩི་ཡིས་མ་ཟིན་ན། །ལང་རུང་འདུག་རུང་རྗེས་ཐོབ་ཡིན། །ཅེས་པ་དང་། །དྲུང་ཆོས་རྡོར་པས། གཉུག་མའི་ཡིད་ཀྱིས་ཟིན་གྱུར་ན། །
མཆོང་རྒྱུག་ལབ་ལོབ་འགྲོ་འདུག་ཀྱང་། །མཉམ་བཞག་ངང་ལ་གནས་པ་ཡིན། །གཉུག་མའི་ཡིད་དང་བྲལ་གྱུར་ན། །མལ་ན་བསྒོམ་
ཡང་རྗེས་ཤེས་ཡིན། །ཅེས་གསུངས་སོ། །དེས་སྤྱིར་རྟོགས་པའི་མཉམ་བཞག་སྤྱིར་བསྟན་པ་དང་། ཁྱད་པར་དུ་སྤྲོས་བྲལ་གྱིས་ངོ་བོ་བསྟན་
པ་སོང་། གཉིས་པ་བྱེ་བྲག་ཆེ་འབྲིང་ཆུང་གསུམ་དུ་དབྱེ་བ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །དང་པོ་ནི། 
སེམས་ཀྱི་ངོ་བོ་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བ་འདི། དང་པོ་རྟོག་སྟེ་ངེས་ཤེས་སྐྱེས་པའི་ཆ་ནས་སྤྲོས་བྲལ་ཆུང་ངུ་། དེའི་

ངང་ལ་དྲན་པ་ཡེང་བ་མེད་པ་གཅིག་གི་བསྒོམ་ནས་སྤང་བྱ་ཕྲ་རག་རྣམས་རིམས་པས་ཆོད་ཅིང་། རྟོགས་པའི་དོན་ལ་གོམ་འདྲིས་བརྟན་གསུམ་
བྱེད་པ་ནི་འབྲིང་པོ། །དེ་ལ་བརྟན་པ་ཐོབ་ནས་གདིང་དུ་གྱུར་ཏེ། ཕྱི་ནང་གི་ཆོས་ཐམས་ཅད་ལ་སྒྲོ་འདོགས་ཆོད་པ་ནི་ཆེན་པོའོ། །གཉིས་
པ་རྒྱས་པར་བཤད་པའི་སྤྲོས་བྲལ་ཆུང་ངུ་ནི་ བདག་མེད་གཉིས་ཀྱིས་དོན་མངོན་སུམ་དུ་རྟོག་པའོ། །དེ་ཡང་འོག་མ་རྩེ་གཅིག་ནི། གསལ་
སྟོང་ཕྱོགས་གཅིག་ལ་མྱོང་ཞེན་ཉམས་ཀྱི་དྲི་མ། ངེས་ཤེས་ཡུལ་འཛིན་གྱིས་དྲི་མ་དང་བཅས་ཏེ། ཟག་བཅས་ཉམས་ཀྱི་ཆ་ཙམ་ཡིན། 
འདིར་ཉམས་ཀྱི་ཞེ་ན་འཛིན་དེ་མེད་པར། སྣང་བ་སེམས་སུ་ཤེས་ཤིང་སེམས་ཀྱིས་ངོ་བོ་སྟོང་ཉིད་སྤྲོས་པའི་མཐའ་ཐམས་ཅད་དང་བྲལ་བ་འདི་
རྟོག་སྟེ། ཟག་མེད་ཀྱིས་རྟོགས་པ་ཡིན་པས་ཐར་ལམ་དངོས་ཡིན་ཏེ། མདོ་ལས། རྣམ་པར་རྟོགས་པ་མེད་ཅིང་རྣམ་པར་འགྱུར་བ་མེད་

༄༅། །པའོ༑ །ཅེས་པ་དང་། སྡུད་པ་ལས། བདག་ཅི་འདྲ་བར་དེ་འདྲར་སེམས་ཅན་ཐམས་ཅད་ཤེས། །སེམས་ཅན་
ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། །སྐྱེ་བ་མེད་དང་སྐྱེ་བ་གཉིས་ཀར་མི་རྟོག་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །
ཅེས་དང་། རྒྱུད་ལས། ཡང་དག་ཤེས་རབ་མིག་ཕྱེས་ནས། །རང་སེམས་དྲི་མེད་རྗེན་པ་མཐོང་། །ཐང་ལ་ཕེབས་པའི་ཏིང་འཛིན་ཡིན། །
ཅེས་སོ། །འདི་ནི་ཕུང་པོ་ལྔ་བྲལ་གྱིས་རྟོགས་པ་ཡིན་ཏེ། དངོས་པོའི་ངོ་བོ་མེད་པས་གཟུགས་ཀྱི་ཕུང་པོ་དང་བྲལ། མྱོང་རེག་གི་འཛིན་པ་
དག་པས་ཚོར་བའི་ཕུང་པོ་དང་བྲལ། ཐ་སྙད་ཀྱིས་གཏད་སོ་མེད་པས་འདུ་ཤེས་ཀྱི་ཕུང་པོ་དང་བྲལ། ཀུན་སྦྱོར་གྱིས་སེམས་པ་མེད་པས་འདུ་
བྱེད་ཀྱི་ཕུང་པོ་དང་བྲལ། ངེས་ཤེས་ཡུལ་འཛིན་དང་བྲལ་བས་རྣམ་པར་ཤེས་པའི་ཕུང་པོ་དང་བྲལ། དེ་ལྟར་ཕུང་པོ་ལྔ་བྲལ་གྱིས་རྟོགས་པ་འདི་

ནི་སངས་རྒྱས་ཀྱི་དགོངས་པ་རྣལ་འབྱོར་པས་མངོན་སུམ་དུ་བྱས་པ་ཡིན་ཏེ། དོན་ཡོད་ཞགས་པའི་མདོ་ལས། ཕུང་པོ་ལྔ་བྲལ་གྱི་རྣལ་འབྱོར་
པ་འདི་ནི། སངས་རྒྱས་རྗེས་སུ་དྲན་པར་བྱའོ། །ཅེས་གསུངས། དེ་ལྟར་རྟོག་པའི་ངོ་བོ་ལ། གཞི་ལམ་འབྲས་གསུམ། ལྟ་བསྒོམ་
སྤྱོད་གསུམ། གོ་མྱོང་རྟོགས་གསུམ། འཁོར་འདས་ལམ་གསུམ། སྣང་རིག་སྟོང་གསུམ་ལ་སོགས་འདི་ཡིན་འདི་མིན་གྱིས་ངོས་
བཟུང་གི་མཐའ་ཐམས་ཅད་དང་བྲལ་ཏེ། སྤོས་པའི་མཚན་མ་ཐམས་ཅད་ཀྱི་སྟོང་པས་སྐྱེ་བའི་མཐའ་དང་བྲལ། དེ་ཡང་སྟོང་པ་ཕྱོགས་
གཅིག་ཏུ་མི་འགགས་པར། སེམས་ཉིད་སྟོང་པའི་རང་མདངས། རང་རིག་རང་གསལ་བས་འགགས་པས་མཐའ་དང་བྲལ། དེ་ལྟར་
གསལ་རིག་མ་འགགས་པས་ཆད་པའི་མཐའ་དང་བྲལ། གསལ་རིག་ངོ་བོ་སྟོང་པས་རྟག་པའི་མཐའ་དང་བྲལ། རིག་སྟོང་དབྱེར་མེད་པས་

༄༅། །ཐ་དད་ཀྱིས་མཐའ་དང་བྲལ། དབྱེར་མེད་ཟུང་འཇུག་ཉིད་ཀྱིས་ཐ་སྙད་ཀྱང་མེད་པས་གཅིག་པའི་མཐའ་དང་བྲལ། དེ་
ལྟར་མཐའ་བྲལ་ཆེན་པོའི་དོན་དེ་འདས་པ་ཡང་མ་ཡིན། མ་འོང་པ་ཡང་མ་ཡིན། ད་ལྟ་པོ་ཡང་མ་ཡིན། གང་དུས་གསུམ་མ་ཡིན་པ་དེ་ལ་
འགྲོ་འོང་གནས་གསུམ་མེད་སྟེ། གང་ནས་ཀྱང་མ་འོང་བས་འོང་བའི་མཐའ་དང་བྲལ། གང་དུ་ཡང་མི་འགྲོ་བ་འགྲོ་བའི་མཐའ་དང་བྲལ། གར་
ཡང་མི་གནས་པས་གནས་པའི་མཐའ་དང་བྲལ་བའོ། །དེ་ལྟར་མཐའ་བྲལ་གྱི་དོན་ལ་ངེས་ཤེས་གཏིང་ནས་འཁྲུངས་བས། དེ་ལ་མྱོང་ཞེན་ཉམས་
ཀྱིས་དྲི་མ་དང་། ངེས་ཤེས་ཡུལ་འཛིན་གྱིས་དྲི་མ་གཅིག་ཡོད། དེ་མ་ཆོད་ཀྱིས་བར་དུ་སྤྲོས་བྲལ་ཆུང་ངུ་ཡིན། འདིའི་དུས་སུ། དེ་ཁོ་ན་
ཉིད་ལ་རྨོང་པའི་མ་རིག་པ་སངས་ཡང་། ལས་རྒྱུ་འབྲས་ལ་རྨོང་པའི་མ་རིག་པ་མ་སངས། སྟོང་པ་ཉིད་ཀྱིས་དོན་རྟོགས་ཀྱང་། སྣང་ཆའི་

རྟེན་འབྲེལ་མ་གོ་ནས་སྟོང་ཉིད་ཀྱིས་དོན་ལ་ངེས་ཤེས་ཧ་ཅང་ཡང་ཐལ་གྲགས་ཏེ། རྒྱུ་དགེ་བ་དང་འབྲས་བུ་བདེ་བ་ཡང་མ་གྲུབ། རྒྱུ་མི་དགེ་བ་
དང་འབྲས་བུ་སྡུག་བསྔལ་ཡང་མ་གྲུབ། དེ་བཞིན་དུ། རང་གཞན། འཁོར་འདས། མཐོ་རིས། ངན་སོང་ལ་སོགས་ལ་རྒྱུ་འབྲས་གང་
ཡང་མ་གྲུབ། ཐམས་ཅད་སྟོང་པ་ཉིད་ཡིན་སྙམས་དུ་ལས་རྒྱུ་འབྲས་ཁྱད་དུ་བསད་ནས། ནག་པོ་ཁ་འབྱམས་ཞེས་བྱ་བ་སངས་རྒྱས་ཀྱི་བསྟན་
པ་བཤིག་པའི་དགྲ་བོ་ཡིན་པས། སྤྲོས་བྲལ་མེད་པའི་སྟོང་རྫིས་ཁྱེར་བྱ་བའི་འཁོར་ས་ཡང་དེ་ཡིན་པས། སྟོང་ཉིད་ཤེས་བྱའི་གཤིས་ལ་ཤོར་བ་
བ་ཡང་དེ་ཡིན། སྟོང་པ་ཕྱལ་ཆད་ལྟ་བའི་བདུད་བྱ་བ་ཡང་དེ་ཡིན། སྟོང་ཉིད་ཐལ་དྲག་ཆད་པའི་མཐའ་རུ་གོལ་བྱ་བ་ཡང་དེ་ཡིན་པས། 
ལྟར་མི་ཉན་ཏེ། སེམས་ཉིད་ངོ་བོ་སྟོང་པའི་གཤིས་ཅི་ཡང་མ་ཡིན་པའི་གནད་ཀྱིས་རྐྱེན་གྱིས་ཅིར་ཡང་བཏུབ་སྟེ། དགེ་བས་གནས་མཐོ་རིས་

༄༅། །དང་བདེ་བ་ཐོབ། མི་དགེ་བའི་སྐྱོན་གྱིས་ངན་སོང་དང་སྡུག་བསྔལ་མྱོང་། རྟོགས་པའི་རྐྱེན་གྱིས་སངས་རྒྱས། མ་རྟོགས་
པའི་རྐྱེན་གྱིས་འཁོར་བར་འཁྱམས་པ་ལ་སོགས། སྣང་ཚུལ་བཅུ་བདུན་ལ་སོགས་པའི་སྤྱོད་ཡུལ་མི་འདྲ་བ་དུ་མ་སྣ་ཚོགས་སུ་སྣང་བ་ཡང་། རྐྱེན་
གྱིས་བསྒྱུར་བས་སེམས་ཉིད་འགགས་པ་མེད་པའི་རང་སྣང་སྣ་ཚོགས་སུ་སྣང་བའོ། །ཐུགས་ཐིག་ལས། སྤྱོད་ཡུལ་ཐ་དད་སྣང་བ་ཡང་། །
རང་སེམས་རྐྱེན་གྱིས་སྣང་བ་ཙམ། །དེ་ལ་དེ་བསྒྱུར་སྣང་བཏུབ་པོ། །ཞེས་པ་དང་། སློབ་དཔོན་པདྨས། གཤིས་ཅི་ཡང་མ་ཡིན་པའི་
གནད་ཀྱིས་རྐྱེན་གྱིས་ཅིར་ཡང་བྱར་བཏུབ། །ཅེས་དང་། ཀུན་བྱེད་ལས། རང་བཞིན་གཅིག་ཏུ་མ་ངེས་པས། །ཅི་ལྟར་བལྟས་པ་དེ་ལྟར་སྣང་། །
ཅེས་གསུངས། དེ་བས་ན་རྣལ་འབྱོར་པའི་ཉམས་རྟོགས་ཀྱིས་གདིང་ཆེན་པོ་དང་ལྡན་ཡང་ལས་ལ་དབང་མ་ཐོབ་ཀྱི་བར་དུ། རྒྱུ་འབྲས་ཕྲ་ཞིང་

ཕྲ་བ་ཡན་ཆད་ལ་འདོར་ལེན་དགོས་ཏེ། མདོ་ལས། རྣམ་རྟོག་མ་ཟད་བར་དུ་ལས་ཡོད་པས། །ལས་ཀྱི་རྣམ་པར་སྨིན་ལ་ཡིད་ཆེས་བྱ། །
སྡིག་པ་ཆུང་ཡང་མི་བརྙས་སྤངས་ཤིང་བཤགས། །ཆུ་ཐིག་བསོགས་ལ་རྒྱ་མཚོ་ཆེན་པོ་ཙམ། །དགེ་བ་ཆུང་ཡང་མི་བརྙས་དང་དུ་བླང་། །རྡུལ་
ཕྲན་བསོགས་པས་རི་རབ་གླིང་ཁང་ཙམ། །ཞེས་པ་དང་། རྒྱུད་ལས། དམ་ཚིག་ཅན་གྱི་སྲོག་གཅོད་སྤངས། །མ་བྱིན་བླང་བར་མི་བྱ་ཤིང་། །
རྣལ་འབྱོར་པ་ཡིས་རྐུ་སེམས་སྤང་། །བསྲུང་བ་ལྔས་བསྲུང་བུད་མེད་སྤང་། །མི་ཆོས་བླ་མའི་རྫུན་མི་སྨྲ། །ཅེས་གསུངས་པས། སྟོང་པ་
ཕྱལ་ཆད་ཀྱིས་དབང་དུ་མི་བཏང་བར་དྲན་པ་སྐད་ཅིག་ཡེངས་པ་མེད་པ་གཅིག་གིས་བསྒོམ་པ་གལ་ཆེའོ། །དེ་ལྟར་བསྒོམ་པས་སེམས་ཀྱིས་ངོ་བོ་
སྤྲོས་པའི་མཐའ་ཐམས་ཅད་དང་བྲལ་བ་འདི་རང་རིག་རང་གསལ་བས་ཆད་པའི་མཐའ་དང་བྲལ། གསལ་རིག་ངོ་བོ་སྟོང་པས་རྟག་པའི་མཐའ་

༄༅། །དང་བྲལ། རིག་སྟོང་གཅིག་ཐ་དད་ལ་སོགས་པའི་ངོས་བཟུང་གིས་མཐའ་ཐམས་ཅད་དང་བྲལ་ཞིང་། མཐའ་བྲལ་ལྷུན་གྱིས་
གྲུབ་པའོ། །དེ་ལ་རྣལ་འབྱོར་གཉིས་པ་འདིའི་སྐབས་ཀྱི་བདེ་གསལ་མི་རྟོག་པ་གསུམ་ནི། སེམས་ཉིད་ངོ་བོ་ངེས་བཟུང་གིས་མཐའ་ཐམས་ཅད་
དང་བྲལ་བ་མི་རྟོག་པ། དེ་ཡང་སྟོང་པ་ཕྱོགས་གཅིག་མ་འགགས་པར་སེམས་ཉིད་སྟོང་པའི་རང་མངངས་རང་རིག་རང་གསལ་བ་ནི་གསལ་བ། 
གསལ་སྟོང་དབྱེར་མེད་པའི་ངང་ལ་བདེ་ཆེན་ལྷུན་གྱིས་གྲུབ་པ་གཟུང་འཛིན་སྤྲོས་པའི་མཚན་མས་དབེན་པ་ནི་བདེ་བའོ། །དེ་ལྟར་རིག་པ་སྐད་ཅིག་
མའི་ངོ་བོར་བདེ་གསལ་མི་རྟོག་དབྱེར་མེད་པའི་ངང་ལ་སོ་མ་མ་བཅོས་ལག་པ་གསུམ་གྱིས་མཉམ་བཞག་གཉུག་བསྲིངས་ཤིང་བསྒོམ་དགོས། དེ་
ལྟར་བསྒོམ་པས་དེའི་ངང་ལ་གནས་པ་མཉམ་བཞག །དེ་ལ་དྲན་པ་ཡེངས་བ་རྗེས་ཤེས་སུ་འགྲོ་ལ། རྗེས་ཤེས་ཀྱི་རྟོག་པ་དེ་སྒྱུ་མར་ཤར་བས། 

སྤྲོས་བྲལ་གྱིས་རྗེས་ཤེས་སྒྱུ་མར་སྐྱེ་བ་ཡིན། དེ་ལ་སྣང་བ་མ་ངེས་པ་སྒྱུ་མ་ཙམ་ལས། སྟོང་ཉིད་སྤྲོས་བྲལ་དུ་རང་ངོ་མ་ཤེས་པས་ངོ་མ་ཤེས་ཀྱི་
དྲི་མ་ཡོད་ཀྱང་། དཔེར་ན་མི་འགྲོ་བའི་ཤལ་དུ་མི་རྗེས་དོད་པ་བཞིན་དུ། མཉམ་བཞག་སྟོང་ཉིད་ལ་རྗེས་ཤེས་སྒྱུ་མར་ཤར་བས་རྗེས་ཤེས་མཚན་
ཉིད་པ་ཡིན། དྲན་པས་ཟིན་ནས་མཉམ་བཞག་གིས་ཐོག་ཏུ་ཕོག་པའི་ཚེ། ཡང་དག་པའི་དོན་རྟོགས་པས། མཉམ་བཞག་ཀྱང་མཚན་ཉིད་
པ་ཡིན། སྤྲོས་བྲལ་གྱིས་དུས་སུ་མཉམ་རྗེས་འབྱེད་ཟེར་བའི་དོན་ཡང་དེ་ཡིན། སྐབས་སྐབས་སུ་རྗེས་ཤེས་ཨ་འཐས་སུ་འགྲོ། ཕལ་ཆེར་
གསལ་སྟོང་དུ་ཤར་བ་དེ་ཡང་། རྩེ་གཅིག་གི་མཉམ་བཞག་ཡིན་པ་དེ། སྤྲོས་བལ་གྱིས་ཉམས་ཆ་རྗེས་ཤེས་ཡིན། དེ་བས་ན་ཉམས་ཀྱི་ཐོག་
ཏུ་མི་ཀློད་པར་རྟོག་པ་རྡོ་རུས་འཕྲོད་པར་གཅུན་པ་གལ་ཆེ། དེ་ལྟར་དྲན་པས་མ་ཟིན་པའི་ཚེ། མཉམ་བཞག་དང་བྲལ་བས་བྲལ་བ་ཡོད་ལ། 

༄༅། །ཟིན་པའི་ཚེ་ཡང་དག་པའི་དོན་རྟོགས་པས། ཐོབ་པ་ཡང་ཡོད། དེ་ལྟར་བྲལ་ཐོབ་གཉིས་ཀ་ཡོད་པས་རྗེས་ཤེས་ཀྱིས་དབང་
དུ་མི་བཏང་བར། དྲན་པ་སྐད་ཅིག་ཀྱང་ཡེང་བ་མེད་པ་གཅིག་གི་བསྒོམ་པ་གལ་ཆེའོ། །དེ་ཡང་མཉམ་བཞག་སྐད་ཅིག་གི་སྟེང་དུ་གཅུན་ཀློང་གཉིས་
སྤྲད་ཅིང་བསྒོམ་པས། རྗེས་ཤེས་སྐད་ཅིག་གི་སྟེང་དུ་སྐྱོན་ཡོན་གཉིས་འབྱུང་ངོ་། །དང་པོ་མཉམ་བཞག་གཅུན་ཀློང་སྤྲོད་པ་ལ་བཞི་སྟེ། རག་གཅུན། 
ཕྲ་གཅུན། ངར་གཅུན། དབྱིངས་གཅུན་ནོ། །དེ་ཡང་དང་པོ་སྣང་སྟོང་གང་ཡང་རུང་བ་ཐོལ་གྱིས་ཤར་བའི་ཚེ། དེ་རང་ཁར་མི་བཏང་རང་ངོར་
ལྟས་པས་ངོ་བོ་རང་སྟོང་དུ་ཤར་བ་རག་གཅུན། དེའི་ངང་ལ་ཀློད་ཅིང་གཅུན་ནས་སྟོང་འཛིན་གྱི་ཞེན་པ་བཅད་པ་ཕྲ་གཅུན། དེའི་ངང་ལ་ཀློད་ཅིང་གཅུན་
ནས༑ ཞེན་མེད་ཀྱི་སྟོང་ཉིེད་སྤྲོས་བྲལ་དེ་ལ་རང་ངར་བཏོན་ནས། དབྱིངས་དང་དརྡོ་ནུས་སྤྲོད་པ་ངར་གཅུན། དེའི་ངང་ལ་ཀློད་ཅིང་གཅུན་ནས། 

དབྱིངས་ཕྲ་རག་གྲངས་ལས་འདས་པ་གཅིག་རིམ་པས་འཆར་ཞིང་དག་ནས། དབྱིངས་རང་ལ་ཡང་ཞེན་འཛིན་མེད་པར་གོམ་འདྲིས་བརྟན་གསུམ་བྱེད་པ་
དབྱིངས་གཅུན། དེ་ལ་དྲན་པ་ཡེངས་ན་རྗེས་ཤེས་སུ་འགྲོ་ལ། རྗེས་ཤེས་ཀྱི་རྟོག་པ་དེ་རང་ཁར་སོང་ན་སྐྱོན། སྔར་བཞིན་རང་ངོ་ཤེས་ན་ཡོན་ཏན། 
ཡང་ཨ་འཐས་སུ་ཤོར་ན་སྐྱོན། སྒྱུ་མར་ཤར་ན་ཡོན་ཏན། ཡང་ཉོན་མོངས་པ་ལ་སོགས་ངན་རྟོགས་སུ་ཤར་ན་སྐྱོན། བཟང་རྟོགས་སུ་ཤར་ན་ཡོན་
ཏན་ནོ། །དེ་ལྟར་རྗེས་ཤེས་ཐམས་ཅད་འཁྲུལ་པ། མཉམ་བཞག་ཐམས་ཅད་ནི་ཡེ་ཤེས་ཡིན་པས། རྗེས་ཤེས་ཀྱི་དབང་དུ་མི་བཏང་བར། དྲན་པ་
སྐད་ཅིག་ཀྱང་ཡེངས་པ་མེད་པ་གཅིག་གི། གཅུན་ཀློང་སྤྲད་ཅིང་ཕྲ་གཅུན་ངར་གཅུན་བྱེད་ཅིང་བསྒོམ་པ་གལ་ཆེའོ།། །།དེ་ལྟར་
བསྒོམ་པས་སྔར་བཤད་པའི་མྱོང་ཞེ་ན་ཉམས་ཀྱི་དྲི་མ་ངེས་ཤེས་ཡུལ་འཛིན་གྱིས་དྲི་མ་རག་པ་དེ་ཆོད་ནས། གཞི་གནས་ལུགས་ཀྱི་དོན་སེམས་ཀྱི་

༄༅། །ཀྱི་ངོ་བོ་སྟོང་ཉིད་སྤྲོས་པའི་མཐའ་ཐམས་ཅད་དང་བྲལ་བའི་ཆོས་ཉིད་རང་རྐང་དུ་ཡུལ་མེད་ལྷང་ངེར་སོང་བ་ནི། སྤྲོས་བྲལ་འབྲིང་
པོའི་རྟོག་པའོ། །དེར་མྱོང་སྣང་རག་པ་དེ་ཆོད་ཀྱང་། རྩེ་མོའི་སྐྱོན་ཕྲ་བ་དང་། ཡང་ཕྲ་རྣམས་ལ་ས་བདུན་པ་མན་ཆད་ལ་ཡོད་པར་གསུངས། 
རྩེ་མོའི་སྐོན་ནི་མྱོང་སྣང་ཡིན་ཏེ། མདོ་ལས། གསོལ་བ། བྱང་ཆུབ་སེམས་དཔའ་རྩེ་མོའི་སྐྱོན་གང་ལགས། བཀའ་སྩལ་པ། ཆོས་ལ་སྲེད་པ་
སྟེ། སྟོང་པ་ཉིད་ལ་སྲེད་པའོ། །ཅེས་སོ། །དེ་ལ་སྤྱིར་སྤང་བྱ་བསམ་གྱིས་མི་ཁྱབ་ཀྱང་། མདོར་བསྡུ་ན། མཉམ་བཞག་གིས་མྱོང་སྣང་དང་
རྗེས་ཤེས་ཀྱིས་མཚན་མ་གཉིས་སུ་འདུས། མྱོང་སྣང་ཐམས་ཅད་སྤྱི་མཚན་ནོར་བའི་མྱོང་སྣང་། རང་མཚན་འཁྲུལ་པའི་མྱོང་སྣང་། རང་མཚན་མ་
འཁྲུལ་བའི་མྱོང་སྣང་དང་གསུམ་དུ་འདུས། དེ་ཡང་ཕྱི་མཚན་ནོར་བ་ནི། མུ་སྟེགས་རྟག་ཆད། སྙོམས་འཇུག་ངག་སྐོར་ལ་སོགས་གོལ་ཤོར་དུ་ཉམས་

མྱོང་ལ་ཞེན་པའོ། །རང་མཚན་འཁྲུལ་པ་ནི། སྤྱི་མཚན་མ་ནོར་བའི་གོ་རྟོགས་ཡོད་ཀྱང་། ཉམས་མྱོང་གིས། ལག་ལེན་འཁྲུལ་བའོ། །མ་
འཁྲུལ་བ་ནི། ནོར་འཁྲུལ་མེད་པའི་ཉམས་རྟོགས་དེ། རང་ལ་ཞེན་འཛིན་ཕྲ་མོ་ཡོད་པ་དེའོ། །དེ་རེ་རེ་ལ་ཡང་ཕྲ་རག་གྲངས་ལས་འདས་པ་ཡོད། 
རྗེས་ཤེས་ཀྱི་མཚན་མ་བུམ་བཟང་རྟོགས། ངན་རྟོགས། བར་རྟོགས། རྟོག་མེད་ལུང་མ་བསྟན་དང་བཞིར་འདུས། རེ་རེ་ལ་ཡང་ཕྲ་རག་གྲངས་
ལས་འདས་པ་ཡོད་དོ། །དེ་ལྟ་བུའི་སྤང་བྱ་ཕྲ་རག་རྣམ་གཅོད་པར་བྱེད་པ་ལ། དྲན་པས་སྐད་ཅིག་ཀྱང་། ཡེངས་པ་མེད་པ་གཅིག་གི། གང་
ཤར་གྱིས་སྐད་ཅིག་མ་རང་ཐོག་ཏུ། གཅུན་ཀློང་སྤྲད་ཅིང་། ཕྲ་གཅུན། ངར་གཅུན་བྱེད་པ་གལ་ཆེའོ། །དེ་ལ་རྣལ་འབྱོར་གཉིས་པའི་སྐབས་
འདིར་རྐྱེན་དྲག་པོ་དང་འཕྲད་པའི་དུས་སུ་མཉམ་བཞག་རྐྱེན་དབང་དུ་འགྲོ་ཡང་། རྐྱེན་མེད་པའི་དུས་སུ་དྲན་པས་ཟིན་ཐོག་ན། འགྱུ་བ་ཕྲ་རག་

༄༅། །སྤོམ་གསུམ་གང་ཤར་ཐམས་ཅད་སྟོང་ཉིད་སྤྲོས་བྲལ་གྱིས་རང་ལ་རང་བྱུང་རང་ཤར་རང་གྲོལ་དུ་འགྲོ་བས་འགྱུ་བ་ལམ་དུ་སློང་བ་
ཡིན༑ དེ་ལྟར་འགྱུ་བ་ལམ་དུ་སློང་བ་སྤྲོས་བྲལ་འབྲིང་པོའི་སྐབས་འདིར་སྦྱང་དཀའི་ཕྲ་གནད་རྒྱུད་ཐོག་ཏུ་གབ་པ་རྣམས་ཡོད། དེ་རིག་དཀའ་བའི་
དཔེ་ནི། རྒྱལ་པོའི་བུ་ལ་བཙུན་མོ་དང་བློན་པོ་ངན་སེམས་འཆང་བའམ། ཕ་མས་བུ་སུན་ལ་ངན་སེམས་འཆང་བ་དང་འདྲ་བར་གསུངས། འདི་
བླ་མའི་མན་ངག་གིས་ངོ་མ་སྤྲད་ན་རང་གི་རིག་དཀའ་བས། འདི་ངོས་བཟུང་བ་ནི་བསྒོམ་ལམ་འོག་མ་འོག་མའི་སྤང་བྱ་རག་པ་གཅོད་བྱེད་ཀྱི་གཉེན་པོའི་
རྩོལ་བའི་སྒྲིབ་བྱེད་ཕྲ་མོ་དེ། གོང་མའི་གཅོད་རྒྱུའི་རག་པར་སོང་བས། འོག་མའི་ཕན་བྱེད་དེ་གོང་མའི་གནོད་བྱེད་དུ་སོང་བས་རིག་དཀའ་བའི་དོན་
ཡང་དེ་ཡིན། ཕམས་བུ་སུན་ལ་ངན་སེམས་འཆང་བ་དང་འདྲ་ཟེར་བའི་དོན་ཡང་དེ་ཡིན། དེ་གཅོད་པར་བྱེད་པ་བྱ་བ་དགུ་ཕྲུག་བཏང་། དབེན་

པ་དགུ་ཕྲུག་བརྟེན། མཚན་ལྡན་བླ་མའི་གདམས་ངག་ཟབ་མའི་བདག་རྐྱེན་དང་། རང་གི་ཤེས་རབ་ཟབ་མོའི་ཉེར་ལེན་གཉིས་འཛོམ་པར་བྱས་ལ། 
གང་ཤར་གྱི་སྐད་ཅིག་མ་རང་ཐོག་ཏུ་གཙུན་ཀློད་སྤྲད་ཅིང་ཕྲ་གཅུན་ངར་གཅུན་བྱེད་དགོས། དེ་ཡང་སྣང་དཀའི་ཕྲ་གནད་མཆོད་ཀྱི་བར་དུ་ཀློང་ཤེས་པ་
གལ་ཆེ། ཀློང་མ་ཤེས་ན་གཉེན་པོའི་རྩོལ་བའི་སྒྲིབ་བྱེད་ད་རྐུད་པའི་འདུར་བ་ལྟར་སོང་བས་འཆང་བའོ། །ཀློད་ཤེས་ན་སྤང་བྱ་དེ་རང་གྲོལ་དུ་རང་
ངོ་ཤེས་ནས་ཆོད་ཐབ་པའོ། །ཅི་ལྟར་ཆོད་པ་བཞིན་རག་པ་ཆེད་པའི་ངང་ལ་མི་ཀོད་པར། དེ་བས་ཕྲ་གཅུན་ངར་གཅུན་བྱས་པས་གོང་མ་གོང་
མའི་ཕྲ་བ་ཡང་ཕྲ་རྣམས་རིམ་པས་སློང་ཞིང་ཆེད་ཐུབ། འོག་མ་འོག་མའི་སྤངས་བྱ་རག་པ་རྣམས་མ་ཆོད་ན་དེས་སྒྲིབ་ཏེ། གོང་མ་གོང་མའི་ཕྲ་བ་
རྣམས་མི་སློང་། དེ་མི་སློང་བས་མི་ཆོད་ནས་མེ་ཐལ་བས་གཡོག་པ་པ་བཞིན་དུ་ལུས། དེ་ལུས་ནས་སྤངས་བྱ་ཟད་སར་ཕྱིན་པའི་བསྒྲུབ་པ་

༄༅། །མཐཪ་ཕྱིན་མི་འོང་། འོག་མ་འོག་མའི་རག་པ་རྣམས་ཆོད་པ་དང་། དེའི་ནུས་པས་གོང་མ་གོང་མའི་ཕྲ་བ་ཡང་ཕྲ་རྣམས་
རིམ་པས་སློང་ཞིང་ཆོད་ཐུབ་པའོ། །དེ་ཐུབ་ན་ཉམས་རྟོགས་གིས་སྒྲོས་འདོགས་ཐམས་ཅད་ཆོད་ནས་རྟོགས་པ་རྗེན་པར་ཤར་ཏེ། ངེས་ཤེས་ཡུལ་
འཛིན་དང་བྲལ་བས། ཐ་སྙད་ཀྱི་གདག་ས་མི་རྙེད། བློ་ཡུལ་དུ་བྱར་མ་བཏུབ། ལྟ་བསྒོམ་གྱི་ཁས་ལེན་སྟོར་བས་ཐེ་ཚོམ་འོང་སྟེ། ག་རེ་འདི་ལ་
ནི་སེམས་གཏད་སོ་དང་དོན་གྱིས་བཞག་མལ་འདི་ཡིན་ཅིག་ཀྱང་མི་སྣང་། དྲན་པས་བསྒོམ་རྒྱུ་དང་ཉམས་སུ་ལེན་རྒྱུ་ཡང་མི་སྣང་། ཉོན་མོངས་རྣམ་
རྟོག་ལ་སོགས་གང་ཡང་འགག་མ་ནུས། ལུས་ངག་གི་དགེ་སྦྱོར་ཡང་མེད་པར་ཐལ། གནས་སྐབས་སུ་རྟགས་ཡོན་ཏན་སྐྱེ་རྒྱུ་རྒྱ་ཡང་མི་སྣང་། 
མཐར་ཐུག་གི་འབྲས་བུ་འདི་ཐོབ་ཀྱང་མི་སྣང་། ཅི་ཡིན་ཆ་མེད་པ་འདི་བསྒོམ་པས་ཅི་འོང་སྙམ་པའི་ཐེ་ཚོམ་སྐྱེ་བའོ། །དེ་ལྟ་བུའི་ཐེ་ཚོམ་སྐྱེ་བ་ནི་

ཡོན་ཏན་སྐྱོན་དུ་མཐོང་བ་ཡིན་པས་ཐེ་ཚོམ་མི་དགོས་ཏེ། སྔར་ངེས་ཤེས་ཡུལ་འཛིན་ཡོད་པ་དེ་ཉམས་རྟོག་དྲི་མ་ཅན་ཡིན། དེ་དག་བྱ་ཡིན་པས་
དེ་ལྟར་ཉམས་སུ་ལེན་པ་ལ་བརྩོན་པས་སྤང་བྱ་ཕྲ་རག་རྣམས་རིམ་པས་སློང་ཞིང་ཆོད་ཐུབ་པའོ། །དེ་ཐུབ་ན་དྲན་འཛིན་གྱིས་རྩོལ་བ་ཇེ་ཆུང་། ཏིང་
ངེ་འཛིན་ཇེ་བརྟན་ལ་སོང་སྟེ། ད་འགྲོ་འདུག་ལ་སོགས་སྤྱོད་ལམ་གང་ཡང་མི་གནོད་པ་འདྲ་བར་འོང་བས། ད་འདི་རྩོལ་མེད་ཡིན་ངེས། སྤང་བྱ་
ཕྲ་རག་ཀྱང་མང་དུ་ཆོད། ད་དེ་ལས་ཆོད་རྒྱུ་མེད་སྙམ་དུ་སྔར་གྱི་དབེན་པ། ལུས་གནད། ལྟ་སྟངས། གཅུན་ལུགས་རྣམས་ཇེ་ཀློད་ལ་ཤོར་
ཉན་ཡོད། དེ་ཤོར་ན་བསྒོམ་ལམ་གོང་མའི་ཕྲ་དབྱིངས་ཇེ་ཕྲ་ཇེ་ཟབ། ནམ་མཁའི་གཏེར་བཞིན་ཐོན་དཀའ་བ། ཟག་མེད་ཟུང་འཇག་གི་ཕྲ་

༄༅། །དབྱིངས་གལ་ཆེ་བ་རྣམས་གཟོད་སློང་ཞིང་ཆོད་དགོས་པ། མི་སློང་མི་ཆོད་ནས་ལུས་པས། དེ་ལྟ་བུའི་ཐེ་ཚོམ་དང་ཐང་
ལྷོད་རྣམས་སྤང་ནས། ས་བཅུ་རྒྱུན་མཐའ་མན་ཆད་ཀྱི་བསྒོམ་སྤང་། ཕྲ་རག་རྣམས་ཟད་སར་ཕྱིན་གྱིས་བར་དུ་ལེགས་པར་བསྒོམ་ནས་ཏིང་ངེ་
འཛིན་མཐར་བསྐྱལ་བ་གལ་ཆེ་སྟེ། རྗེ་སྨར་པས། ཚོགས་ལམ་དུས་སུ་ཆོས་བརྒྱད་འོང་། །དེ་སྤང་ཡོན་ཏན་མཆོག་ཏུ་བསྒྱུར། །སྦྱོར་
ལམ་དུས་སུ་སྟོང་ཞེན་འོང་། །དེ་སྤང་ལྷག་མཐོང་རྒུད་ལ་སྦྱོར། །མཐོང་ལམ་ཡེ་ཤེས་ཤར་ནས་ཀྱང་། །བསྒོམ་ལམ་ཆུང་ངུར་ཐེ་ཚོམ་འོང་། །
ཡོན་ཏན་མདོ་རྒྱུད་བསྟན་བཅོས་ལྟ། །བསྒོམ་ལམ་འབྲིང་པོར་ཐང་ཀློང་འོང་། །ཡོན་ཏན་སྙིང་རུས་བརྩོན་འགྲུས་བྱ། །བསྒོམ་ལམ་ཆེན་པོར་
བཏང་སྙོམ་འོང་། །གཉེེན་ཆེན་སྐད་ཅིག་ཡེང་མེད་བྱ། །ཅེས་དང་། ཏིང་ངེ་འཛིན་གྱི་མཆོག་དམ་པའི་མདོ་ལས། འདི་ལ་ནན་གྱིས་

འམཉམ་པར་བཞག །ཡེང་བ་མེད་པའི་བརྩོན་འགྲུས་བྱ། །མཚན་མའི་ཆོས་སྤྱོད་འདིར་མི་བསྟེན། །དབེན་པའི་གནས་སུ་གཅིག་པུར་འདུག།། 
དེས་ནི་ལས་སུ་རུང་བར་འགྱུར། །འདི་ལ་ཐེ་ཚོམ་མི་དགོས་ཏེ། །དེ་རུང་འདི་ལ་ཐེ་ཚོམ་འོང་། །ཉི་མ་ཤར་བ་ཙམ་གྱིས་ནི། །ས་གཞི་དྲོས་པར་
མི་ནུས་ཀྱང་། །རིམ་གྱིས་འོད་ཟེར་རྒྱས་ནས་དྲོས། །ནོར་བུ་ལོན་པ་ཙམ་གྱིས་ནི། །དགོས་འདོད་འབྱུང་བར་མི་འགྱུར་ཀྱང་། །མཆོད་
དང་གསོལ་བ་བཏབ་གྱུར་ན། །དགོས་འདོད་ཐམས་ཅད་འབྱུང་བར་འགྱུར། བྱིས་སྦ་མི་ལས་མ་འདས་ཀྱང་། །སྐྱེས་མ་ཐག་ནས་སྟོབས་
ལྡན་མིན། །རིམ་གྱིས་བསླབ་པས་སྣ་ཚོགས་ཤེས། །དེ་བཞིན་བདེན་པའི་སྟོབས་མཐོང་ཡང་། །མ་གོམས་ཡོན་ཏན་འབྱུང་མི་འགྱུར། །
གོམས་པ་ལ་ནི་མཆོག་ཐོབ་པོ། །ཐུན་མོངས་གྲུབ་ཆེན་བརྒྱད་ལ་སོགས། །འདི་ཀུན་རྟེན་ཅིང་འབྲེལ་བའི་མཐུས། །ང་རྒྱལ་བརློམ་པར་བཅས་

༄༅། པ་ཡི། །མངོན་པར་ཤེས་པ་ཤར་བས་ཕུང་། །མཆོག་ལ་མ་སླེབ་དེའི་སྒྲིབ། །ལྷ་སོགས་འགྲོ་བ་མ་ལུས་པ། །
ལས་ཀྱི་རྫུ་འཕྲུལ་བསམ་མི་ཁྱབ། །དེ་ཀུན་ཐར་པའི་རྒྱུར་མ་གསུངས། །འདི་ལ་ས་དང་ལམ་མེད་དེ། །ཉམས་མྱོང་སྐྱེ་བའི་རིམ་པ་ཡིན། །
ཡང་དག་བདེན་རྫུན་ཟད་པ་ལ། །རྟགས་དང་མཚན་མ་ག་ལ་ཡོད། །འོན་ཀྱང་འདི་ལ་ཐེ་ཚོམ་འབྱུང་། །དྭ་ཕྲུག་མ་དང་འཕྲད་ངེས་ཀྱང་། །
ད་རུང་དེ་ལ་ཡིད་མི་བརྟེན། །ལོ་རྒྱུས་བརྗོད་པས་ངེས་པ་རྙེད། །དེ་བཞིན་རང་ལ་གནས་པའི་དོན། །གཉུག་མ་ངོས་བཟུང་བྲལ་བ་ལ། །
མྱོང་བ་ཅི་ཡང་མེད་པའི་ཕྱིར། །འདི་ལ་ཅི་ལྟར་ཉམས་སུ་བླང་། །ཐ་མལ་ཤེས་པ་སད་པ་ཙམ། །གུད་ན་ཐོབ་རྒྱུ་ཡང་མི་འདུག །འདི་ལ་
བདེན་པའི་དོན་མཐོང་ཞེས། །མྱོང་བ་ཅི་ཡང་མེད་པའི་ཕྱིར། །འདི་ལ་ཅི་ལྟར་ཉམས་སུ་བླང་། །ཐ་མལ་ཤེས་པ་སད་པ་ཙམ། །གུད་ན་

ཐོབ་རྒྱུ་ཡང་མི་འདུག །འདི་ལ་བདེན་པའི་དོན་མཐོང་ཞེས། །རྟོགས་དང་ལྡན་པ་ཅི་ཕྱིར་སྨྲ། །འདི་ལ་ཆགས་སྡང་ཅི་ཕྱིར་སྐྱེ། །ཉོན་མོངས་
རྣམ་རྟོག་ལ་སོགས་པ། །འདིའི་འགགས་པར་མ་ནུས་ཞེས། །ཤིན་ཏུ་དང་བདེ་གསལ་བའམ། །ཡང་ན་དྲན་པ་འགགས་པར་འདོད། །བདུད་
ཀྱི་འཇུག་པ་དང་པོ་ཡིན། །དེ་ཚེ་མདོ་རྒྱུད་བསྟན་བཅོས་བལྟ། །བླ་མའི་དྲུང་དུ་སྒྲོས་འདོགས་གཅོད། །རྒྱུན་ཆད་མེད་པར་གསོལ་བ་གདབ།  །
ངེས་ཤེས་ཡང་དང་ཡང་དུ་སྐྱེ། །ཡང་ན་རྩོད་པ་དྲག་པོ་དང་། །གྲུབ་པའི་མཐའ་ལ་བརྟག་ཅིང་དཔྱད། །སེམས་ཀྱིས་སེམས་ལ་ནན་གྱིས་ལྟ། །
ཉམས་ཀྱིས་གདམས་པ་དུ་མར་ལྟ། །ཪི་ཁྲོད་འགྲིམས་ཞིང་སྐྱོ་བ་བསྐྱེད། །དེས་ན་སྒྲོས་འདོགས་ཆོད་པར་འགྱུར། །དམ་ཆོས་གང་ལྟ་བདུད་རྩི་
མཐོང་༑ །དེ་དག་ཐེག་པ་གཅིག་ཏུ་གོ། །འགྲོ་བ་རྣམས་ལ་སྙིང་རྗེ་སྐྱེ། །དེ་དག་སྒྱུ་མ་ལྟ་བུར་གོ། །བླ་མ་སངས་རྒྱས་ཉིད་དུ་འཛིན། །དེ་

༄༅། །དག་སྤྲུལ་པའི་མཛད་པར་རིགས། །ཅི་ལྟར་གླ་རྩིའི་ཤུན་དང་ནི། །ཉི་མ་ནུབ་པའི་མདངས་བཞིན་དུ། །ཉོན་མོངས་རྟོགས་
པའི་ཚོགས་རྣམས་ཀུན། །འདིའི་ནུས་པ་མེད་པར་བྱས། །རིམ་གྱིས་འགགས་པར་ཐེ་ཚོམ་མེད། །འདི་ལ་འཇོག་ཚུལ་གསུམ་ཡོད་དེ། དབང་
པོ་རབ་ཏུ་གྱུར་པ་ཡིས། །དེ་བཞིན་གཤེགས་པའི་འཇོག་ཚུལ་ནི། །སེམས་འཛིན་མ་བཅོས་རང་སར་ཞོག །ཤེས་པ་མ་སྒྲིམ་ཀློད་ལ་ཞོག །
གཉུག་མ་ངོས་བཟུང་མེད་པར་ཞོག །སྒོ་ལྔ་མ་འགགས་ཡིན་པར་ཞོག །སྤྲོ་བསྡུ་མ་བྱེད་གཞི་ལ་ཞོག །བྱུང་ཚོར་མ་དགག་ལྷུག་པར་ཞོག །
ཡུལ་རྗེས་མ་འབྲང་རང་སར་ཞོག །མ་ཡེང་རྒྱུན་ཆད་མེད་པར༴ །ཀློད་དེ་ཤིགས་སོ་ཀློང་ལ༴ །སེང་ངེ་ཙེན་ནེ་གསལ་བར༴ །ཕྱལ་ལེ་སེང་དེ་
སྟོང་པར༴ །མ་བཅོས་པ་ལ་བཞག་པ་མེད། །བཞག་པ་མེད་པས་མ་འདའ་ཅིག །མ་ཡེང་པ་ལ་དྲན་རྒྱུ་མེད།  །དྲན་རྒྱུ་མེད་ལ་མ་

འདའ་ཅིག །གཉུག་མའི་ངང་ལ་དམིགས་གཏད་མེད། །དམིགས་གཏད་མེད་པས་མ་འདའ་ཅིག །བསྒོམ་ཤིག་བསྒོམ་ཤིག་མ་བསྒོམ་ཅིག །
བསྒོམ་དུ་མེད་པའི་ངང་ལ་ཞོག །ཞོག་ཅིག་ཞོག་ཅིག་མ་འཇོག་ཅིག །བཞག་ཏུ་མེད་པའི་ངང་ལ་ཞོག །ཡེངས་ཤིག་ཡེངས་ཤིག་མ་ཡེང་ཅིག །
ཡེང་མེད་ངང་ལ་མ་ཡེང་ཅིག །རྒྱལ་བའི་དགོངས་པ་ཉག་ཅིག་པོ། །ཐོག་མ་མེད་ནས་དེ་ལྟར་གནས། །ཡུལ་ལ་མི་འཕྲོ་གནས་པའི་ཚེ། །
དམིགས་གཏད་མེད་ན་བསྒོམ་པའི་ཚད། །ཉིན་མཚན་མེད་ན་གསལ་བའི་ཚད། །རྒྱུན་ཆད་མེད་ན་གོམས་པའི་ཚད། །ཡེང་བ་མེད་ན་གོམས་
པའི་ཚད། །གོམས་ཚད་ལྔ་པོ་དེའི་སྟེང་དུ། མ་ཕྱིན་བར་དུ་གོམས་དགོས་སོ། །མ་བསྒོམ་རྟོགས་དང་མ་རྟོགས་མེད། །འདི་ལ་དྲན་པས་
ཟིན་ན་གཉེན་པོ་ཡིན། །གཉེན་པོ་ཞིག་ན་སངས་རྒྱས་ཡིན། །ཅེས་གསུངས་སོ། །དེ་ལྟར་ཐེ་ཚོམ་དང་ཐུང་ཀློང་སྤང་ནས་ཉམས་སུ་ལེན་

༄༅། །པ་ལ་བརྩོན་པས། སྤང་བྱ་ཕྲ་རག་རྣམས་ཆོད་པའི་རིམ་པ་དང་། རྟོགས་པའི་དོན་ལ་གོམས་ཤིང་ཀློད་དུ་གྱུར་པའི་རིམ་པ་
ལ༑ ཆེ་འབྲིང་ཆུང་གསུམ་དུ་ཡང་མ་ཟད། གྲངས་མེད་པ་ཅིག་འབྱུང་སྟེ། སྔ་མ་སྔ་མའི་སྤང་བྱ་རག་པ་རྣམས་རིམ་པས་ཆོད་པ་དང་། རྟོགས་
པའི་དོན་ལ་ཇེ་ཇེ་གོམས་ཤིང་ཀློད་དུ་གྱུར་པ་བཞིན། དེ་སྔོན་ཉམས་བྱུང་ངོ་བོ་གཤའ་མ་དེ་གཟོད་མཐོང་འདུག་སྙམ་པ་ཡང་འོང་། ཅིེ་ལྟར་བྱུང་བཞིན་
རག་པ་ཆོད་པའི་ངང་ལ་མི་ཀློད་ནས། དེ་བས་ཡང་ཕྲ་གཅུན་དར་གཅུན་བྱས་པས་གོང་མ་གོང་མའི་ཕྲ་བ་ཡང་ཕྲ་རྣམས་རིམ་པས་སློང་ཤིང་ཆོད་ནུས། 
ཅི་ལྟར་ཆོད་ཀྱང་འདིའི་དུས་སུ་སྣང་སྟོང་སོ་མ་དེས་བསྒོམ་ཀྱི་གོ་མི་ཆོད་པར། གང་ཤར་ལ་དྲན་པས་ཟིན་པ་དང་། འཆར་སྒོ་སྔ་མ་དེ་འགགས་ནས་
སྟོང་ཉིད་སྤྲོས་བྲལ་གྱི་ཐོག་ཏུ་ལྷང་གིས་ཕོག་དགོས་པས་སྟོང་ཉིད་བཟུང་དྲན་ཟེར་བའི་དོན་ཡང་དེ་ཡིན། དེས་ལས་རྒྱ་འབྲས་ཀྱི་དོན་མ་ཤེས་པས། 

དགེ་འདུན་གྱིས་ཚོགས་དཔོན་ལ་སོགས་གཞན་དོན་བྱེད་པའི་དུས་མིན་པར་གསུངས། འདིའི་དུས་སུ་གཞན་དོན་བྱས་ན་དགེ་སྦྱོར་འཕེལ་འཕྲོ་ཆད་
པས་ཉམས་རྟོག་ཇེ་ཇེ་ཡལ་ནས། སེམས་རྒྱུད་ཇེ་ཇེ་ཐ་མལ་དུ་འགྲོ་བས་ཕྱིས་འགྱོད་པ་ཅན་དུ་འགྱུར་བའམ། ཡང་ན་བློ་ཇེ་ཇེ་དྲེད་ནས་མི་ཤུ་བའི་
མིང་ལ་འཇུས་ནས་དགྲ་སྡིག་པ་ལྟར། སྔར་སྐྱེ་མྱོང་བའི་ཉམས་རྟོགས་ཀྱི་མིང་ལ་འཇུས་ནས་བཤད་པ་མཐོན་པོར་བྱེད། རང་གི་ཡོན་ཏན་ལ་ང་
རྒྱལ་དང་། གཞན་གྱི་ཡོན་ཏན་ལ་ཕྲག་དོག་དང་ཁྱད་གསོང་བྱེད་ཅིང་། ཉོན་མོངས་པ་ཆོས་བརྒྱད་ཀྱི་སྤྲོས་པ་ཇེ་ཇེ་ཆེ་བ་གཅིག་འོང་བར་གསུངས།
དེ་བས་ན་འདིའི་དུས་སུ་བསམ་པས་གཞན་དུ་སེམས་བསྐྱེད་ལ། སྦྱོར་བས་བསྒྲུབ་པ་ལ་ནན་ཏན་བྱེད་པ་ལ་གལ་ཆེ་སྟེ། སློབ་དཔོན་པདྨས། མངོན་
ཤེས་མེད་པས་གཞན་དོན་མི་འབྱུང་བས། །ཐོག་མར་བསྒྲུབ་པ་བརྩོན་འགྲུས་རིམ་གྱིས་བསྐྱེད། །ཅེས་པ་དང་། ཕ་དམ་པས། བསྒྲུབ་པའི་

༄༅། །དུས་སུ་གཞན་དོན་བྱར་མི་བཏུབ། །དགེ་སྦྱོར་འཕེལ་འཕྲོ་མ་གཅོད་དིང་རི་བ། །རང་དོན་མ་འགྲུབ་གཞན་དོན་མི་འབྱུང་
བས༑ །ཐོག་མར་བསྒྲུབ་པ་གྱིས་ཤིག་དིང་རི་བ། །ངས་ཀྱང་བསྒྲུབ་པ་ཉིད་ལ་གཙོ་བོ་བྱས། །ཁྱེད་ཀྱང་རྗེས་སུ་བསྒྲུབ་ཅིག་དིང་རི་བ། །ཅེས་
དང་༑ སློབ་དཔོན་ཞི་བ་ལྷས། ཆུང་ངུའི་ཕྱིར་དུ་ཆེ་མི་གཏོང་། །གཙོ་ཆེར་གཞན་གྱིས་དོན་བསམ་མོ། །ཅེས་དང་། ཇོ་བོ་རྗེས། འོད་
ཟེར་མི་སྤྲོ་ཤ་གཟུག་ཟ། ཅེས་དང་། སངས་རྒྱས་མཛོད་ཀྱི་མདོ་ལས། རང་གི་དོན་མ་རྟོག་པར་གཞན་ལ་སྟོན་པ་ནི་སེམས་ཅན་དམྱལ་བར་
གཏོང་༑ །ཅེས་དང་། ཡེ་ཤེས་མཁའ་མཉམ་ལས། རང་སེམས་ཆོས་སྐུར་མ་རྟོགས་པར། །མདོ་རྒྱུད་མང་པོ་བཤད་ཤེས་ཀྱང་། །ངན་
སོང་གསུམ་དུ་ལྷུང་བ་ཡང་མང་། །ཅེས་དང་། རྒྱུད་རང་དབང་བདེ་བ་ལས། རང་ཉིད་མི་ཤེས་གཞན་གྲོལ་བ། །རུ་ཏྲའི་སྒོར་གཏོང་རྟག་ཏུ་

འཁོར་༑ །ཅེས་གསུངས། དེ་བས་ན་འདིའི་དུས་སུ་བསམ་པས་གཞན་དུ་སེམས་བསྐྱེད་ལ། །སྦྱོར་བས་དྲན་པ་སྐད་ཅིག་ཀྱང་ཡེང་བ་མེད་པ་
གཅིག་གིས། རྣམ་པར་རྟོགས་པ་ནི་མེད་ལ་རྣམ་པར་དཔྱོད་པ་དང་བཅས་པའི་ཏིང་ངེ་འཛིན་བསྒོམ་པ་ལ་བརྩོན་པ་གལ་ཆེའོ། །དེ་ཡང་རྟོགས་པའི་ངོ་
བོ་བསྒོམ་རྒྱུ་མེད་ཀྱང་བསྒོམ་མེད་ཀྱི་ངང་ལ་ཡེང་མེད་དུ་སྐྱོང་བ་གལ་ཆེ་སྟེ། དྲུང་ཆོས་རྡོར་པས། བསྒོམ་མེད་ངང་ལ་ཡེངས་མེད་གོམ་འདྲིས་
གྱིས༑ །ཅེས་པ་དང་། རྗེ་བཻ་རོ་ཙཱ་ནས། བསྒོམ་དུ་མེད་པའི་ཆོས་དབྱིངས་ཆེན་པོ་ལ། །བསམ་དུ་མེད་པའི་རིག་པ་མ་ཡེང་ཞོག །བསྒོམ་
དུ་མེད་པའི་དོན་རྟོགས་ནས། །བསྒོམ་ཀྱང་མི་དགོས་སེམས་ཀྱི་ངང་། །ཅེས་དང་། མདོ་ལས། འདི་ལ་ནན་གྱིས་མཉམ་པར་བཞག །
ཡེང་བ་མེད་པའི་བརྩོན་འགྲུས་བྱ། །ཅེས་པ་ལ་སོགས་གོང་བཞིན་ནོ། །དེ་ལྟར་བསྒོམ་པའི་ཕན་ཡོན་དང་མ་བསྒོམ་པའི་ཉེས་དམིགས་ནི་གོང་དུ་བཤད་

༄༅། །པ་ལྟར་རོ། །དེ་ལྟ་བུའི་ཕན་ཡོན་ཉེས་དམིགས་ལ་བསམ་ནས་ཏིང་ངེ་འཛིན་ལ་སྐད་ཅིག་ཀྱང་ཡེང་བ་མེད་པར་བསྒོམ་དགོས་
པར་རིགས་སོ། །དེ་ལྟར་བསྒོམ་པས་སྤྲོས་བྲལ་རང་སྐབས་ཀྱི་སྤང་བྱ་ཕྲ་རག་རྣམས་ཆོད་ནས་ཏིང་ངེ་འཛིན་མཐར་ཕྱིན་ཏེ་སྣང་ཤིང་སྲིད་པའི་ཆོས་ཐམས་
ཅད་ལ་མ་སྟོང་བ་དང་། སྤྲོས་པ་མ་བྲལ་བ་རྡུལ་ཕྲན་ཙམ་ཡང་མེད་པར། ཕྱི་ནང་གི་ཆོས་ཐམས་ཅད་ལ་སྤྲོས་པའི་མཚན་མ་མེད་ཅིང་། འཛིན་
པའི་སྒྲོ་འདོགས་ཆོད་པ་ནི་སྤྲོས་བྲལ་ཆེན་པོའོ། །སློབ་དཔོན་པདྨས། སྟོང་པ་དེ་ཕྱི་ན་མེད་ཅིང་ནང་ན་ཡོད་པ་དང་། ནང་ན་མེད་ཅིང་ཕྱི་ན་ཡོད་པ་
མ་ཡིན་ཏེ། རེས་ཡོད་རེས་མེད་པའི་འགྲོས་ལྡོག་ཅན་ནམ། སྔར་དངོས་པོ་ཡོད་ལ་ཕྱིས་ལྟས་པས་སྟོང་པར་སོང་བ་མ་ཡིན་ཏེ། ཐམས་ཅད་
མཉམ་པ་ཉིད་ཀྱི་སྟོང་པ་གདོད་མ་ནས་སེམས་ཀྱི་ངོ་བོ་ཡེ་སྟོང་ཆེན་པོ་གཅིག་ཡིན་པར་རྟོགས་པ་ནི་སྤྲོས་བྲལ་ཆེན་པོའི་རྟོགས་པ་ཡིན། ཅེས་པ་

དང་༑ རྒོད་ཚང་པས། སྤྲོས་བྲལ་ཆེན་པོ་ཕྱི་ནང་གི་ཆོས་སྒྲོ་འདོགས་ཆོད་པ་ནི། སྣང་བ་སེམས་སུ་ཤེས་པས་ཕྱིའི་སྒྲོ་འདོགས་ཆོད། སྔར་
སྣང་ཐོག་འདིར་མ་བདེ། བདེ་ཡང་རིག་ཐོག་ཏུ་བདེ་ལ། ཉམས་ལེན་ཡང་རིག་ཐོག་ཏུ་བྱེད་པ་སྟེ། དེ་ཡང་སྣང་བ་སེམས་སུ་ཤེས། སེམས་
རང་སྟོང་དུ་ཤེས་པས་ཕྱལ་གྱིས་འགྲོ། སྣང་བས་སྟོང་པའི་གོ་མི་ཆོད། སྟོང་པ་བསྐྱལ་བའི་སྟོང་པ་ལ་བསྒོམ་གྱི་གཙོ་བོ་བྱེད་པ་ཅིག་འོང་། ཅེས་
དང་༑ ཡང་འདིའི་དུས་སུ་ཉིན་པར་བསྒོམ་ལ་རྒྱུན་ཆད་མེད་དམ། རྨི་ལམ་དུ་འཛིན་པ་དམ་དམ་དུ་འཇུག་པ་དེ་ལ། སྤྲོས་བྲལ་གྱི་རྗེས་ཤེས་རྟོགས་
པར་ཤར་ཟེར་ཏེ། འདི་ཡན་ཆད་དྲན་པ་ལ་དབང་ཐོབ་པ་ཟེར། བསྒོམ་སྐྱེས་བདག་པོ་མེད་པར་མ་སོང་ནས་བསྒོམ་ན་དུས་ཐམས་ཅད་དུ་འབྲལ་བ་
མེད་པར་འོང་། མཚན་མོ་རྟོགས་པ་འོང་བ་ཡང་གཉིད་ཀྱི་དྲན་ལུགས་ཉམས་པ་ཡིན་ཏེ། ཡུལ་རྐྱེན་དྲག་པོས་དཀྲུགས་པའི་དུས་ས། རྗེས་

༄༅། །ཤེས་སུ་འགྲོ་བ་ཡང་དྲན་པ་རྐྱེན་དབང་དུ་འགྲོ་བ་ཡིན། དེ་བས་ན་དྲན་པ་གལ་ཆེ། དྲན་པ་མ་ཡེང་ཞེས་བྱ། ངོ་ཤེས་དང་
མ་བྲལ་ཞེས་བྱ། རང་སྟོང་དུ་འགྲོ་ཞེས་བྱ། དོན་ལ་གཅིག་པ་ཡིན། ཅེས་གསུངས་པས། འདི་ནས་མྱོང་བ་ཡང་ཇེ་བརྟན་དུ་སོང་སྟེ། ཉིན་
མཚན་ལ་སོགས་པ་འཁོར་ཡུག་ཏུ་འགྲོ་བའོ། །དེ་ལྟར་སྤྲོས་བྲལ་ཆུང་ངུ་ནི། སྤྲོས་བྲལ་གྱིས་གཞི། འབྲིང་པོ་ནི་ལམ། ཆེན་པོ་ནི་འབྲས་བུའོ།།
གསུམ་པ་སྐྱོན་དག་ཚུལ་ནི། སློབ་དཔོན་པདྨས། སྤྲོས་བྲལ་རྩལ་རྫོགས་ཙམ་ན། སེམས་སྟོང་པར་ཤེས་པས་ཉོན་མོངས་པའི་སྐྱོན་དག །
འཁོར་བར་མི་ལྡོག་ཕུང་པོའི་བདུད་བཅོམ། ཅེས་པ་དང་། ཞལ་གདམས་ལས། སྤྲོས་བྲལ་ཉམས་ཀྱི་དྲི་མ་དག །ཅེས་དང་། སྤྲོས་བྲལ་
གྱི་དུས་སུ་ཚོར་བ་དང་འདུ་ཤེས་ཀྱི་ཕུང་པོ་དང་བྲལ། ཡིད་ཀྱི་ཤེས་པ་དག །ཅེས་སོ། །བཞི་པ་ཡོན་ཏན་སྐྱེ་ཚུལ་ནི། སློབ་དཔོན་པདྨ་ས། ཡོན་

ཏན་གདམས་ངག་བླ་མར་མཐོང་། །དངོས་འཛིན་མཚན་མའི་ཆོས་ལ་བློ་ལོག །ཡང་དག་པའི་ཆོས་ལ་དགའ་བ་ངེས་ཤེས་སྐྱེ། མཐོ་ལམ་ཆོས་
ཉིད་ཀྱི་བདེན་པ་ཡོན་ཏན་སྐྱེ། ལས་རྒྱུ་འབྲས་ལ་རྨི་ལམ་ལྟ་བུའི་རྟེན་འབྲེལ་བསྒྲིགས་ཤེས། བླ་མ་སངས་རྒྱས་ལོངས་སྐུར་མཐོང་། གཉིས་མེད་ཀྱི་
བྱིན་རླབས་འཇུག །རང་དོན་གཙོ་ཆེ་ཞིང་གཞན་དོན་ཞོར་ལ་བསྒྲུབ་པས་ཐེག་པ་ཆེན་པོ་མཚན་ཉིད་དང་མཐུན། །ཅེས་སོ། །ལྔ་པ་ཏིང་ངེ་འཛིན་དེ་
བོག་འདོན་ཤིང་གོང་མ་ལ་སྦྱོར་ཚུལ་ནི། རྣལ་འབྱོར་གཉིས་པ་འདི་ཐར་པ་བྱང་ཆུབ་ཀྱི་ལམ་ལ་སྙེམ་བུད་པ་ཙམ་གཅིག་ཡིན་ཏེ། དཔེར་ན་ལོ་ཐོག་
ལ་སྙེམ་བུད་པ་ཙམ་གྱིས་མི་ཆོག །སྟོན་ཐོག་མཐར་མ་ཕྱིན་གྱི་བར་དུ་སྐྱོང་བྲན་བྱེད་ནས་བོག་འདོན་དགོས་པ་བཞིན་དུ། སྤྲོས་བྲལ་གྱི་རྣལ་འབྱོར་
འདི་༑ ལྟ་བ་རྣམ་དག་རྟོགས་ཀྱང་། དེ་ཐོག་ཏུ་ལུས་ན་མཐར་ཐུགས་ཀྱིས་འབྲས་བུ་མི་ཐོབ་པས། དབྱེ་བ་བཏང་། དབེན་པ་བསྟེན། བླ་མ་

༄༅། །དགེ་བའི་བཤེས་གཉེན་དང་། མདོ་རྒྱུད་དགེ་བའི་བཤེས་གཉེན་བརྟེན་ཅིང་། དེའི་མན་ངག་ཟབ་མོའི་བདག་རྐྱེན་དང་། རང་གི་ཤེས་
རབ་ཟབ་མོའི་ཉེར་ལེན་གཉིས་འཛོམ་པར་བྱས་ལ། ལྟ་སྒོམ་སྤྱོད་གསུམ་ཡ་མ་བྲལ་བས་ཉམས་སུ་བླང་ནས་བོག་འདོན་ཅིང་གོང་མ་ལ་སྦྱོར་བ་གལ་
ཆེ་སྟེ། ཉམས་སྒྲོན་ལས། མི་གཡོ་ངང་གནས་རྣལ་འབྱོར་པས། །ཐུགས་རྗེའི་སྤྱོད་པ་སྣ་ཚོགས་དང་། །མི་རྟོག་ཐིག་ལེའི་ཀློང་གནས་
པས༑ །དགོངས་པ་ཉོན་མོངས་ཀུན་བརྟགས་སྒྲིབ། །ཕྲ་བ་བཅོམ་ནས་མཉམ་ཉིད་ཐོབ། །ཅེས་གསུངས་སོ། །གསུམ་པ་རོ་གཅིག་གི་
རྣལ་འབྱོར་ལ་ལྔ་སྟེ། རོ་གཅིག་གི་ངོ་བོར་སྤྱིར་བསྟན་པ་དང་། བྱེ་བྲག་ཆེ་འབྲིང་ཆུང་གསུམ་དུ་དབྱེ་བ་དང་། སྐྱོན་དག་ཚུལ་དང་། ཡོན་ཏན་
སྐྱེ་ཚུལ་དང་། །ཏིང་ངེ་འཛིན་དེ་བོག་འདོན་ཞིང་གོང་མ་ལ་སྦྱོར་ཚུལ་ལོ། །དང་པོ་ནི། རྒྱུད་ལས། སྒྱུ་མ་ལྟ་བུའི་ཏིང་འཛིན་གྱིས། །དུ་མ་

རོ་ཅིག་ས་བཅུའི་རྟོགས་པ་འཆར། །དུས་གསུམ་རྒྱལ་བའི་སྲས་པོས་གཞན་དོན་མཛད། །རྩེ་མོར་ཕྱིན་ནས་འཕེལ་བ་རྒྱུན་མི་ཆད། །ཅེས་པ་དང་། །
མདོ་ལས། དུ་མ་རོ་ཅིག་གི་རྣལ་འབྱོར། ཅེས་དང་། པདྨས། སྣང་སྟོང་གཉིས་མེད་དུ་ཤེས་པ་རོ་ཅིག་གི་རྣལ་འབྱོར། །སྲ་ཁྲིད་ལས། གསུམ་
པ་མཉམ་པ་ཉིད་དུ་འགྱུར། །ཞལ་གདམས་ལས། རོ་ཅིག་དུས་སུ་མཚན་ཉིད་རྟོགས། ཅེས་གསུངས་པའི་དོན་ནོ། དེ་ཡང་འོག་མ་སྤྲོས་
བྲལ་གྱི་ཏིང་ངེ་འཛིན་དེ་ཞེན་པ་མེད་པར་ཐབས་ལ་མཁས་ཤིང་ཤེས་རབ་ཀྱིས་ཟིན་པར་སྐྱོང་བས་དེ་ཉིད་རོ་ཅིག་གི་རྣལ་འབྱོར་དུ་ཤར་ཏེ། ཆོས་ཉིད་སེམས་
སུ་འདུས་ཤིང་སེམས་ཉིད་ཅིའི་ངོ་བོར་ཡང་མ་གྲུབ་པས། ངོས་བཟུང་གི་མཐའ་ཐམས་ཅད་དང་བྲལ་ཏེ་སྟོང་། དེའི་སྟོང་པ་ཕྱལ་ཆད་དུ་མ་སོང་བར་
སེམས་ཉིད་སོང་པའི་རང་མདངས་སྣང་སྲིད་འཁོར་འདས་ལམ་གསུམ་གྱི་ཤེས་བྱའི་ཆོས་དུ་མ་སྣ་ཚོགས་སུ་རང་ཤར། སྣང་སྟོང་གཉིས་དུས་དང་རྣམ་ 

༄༅། །པ་ཐམས་ཅད་དུ་ཆུ་དང་རླབས་བཞིན་དུ་སྐད་ཅིག་ཀྱང་ཐ་དད་དུ་འགྱུར་མ་མྱོང་སྟེ། ཡེ་གདོད་མ་ནས་དབྱེར་མེད་ཟུང་འཇུག་ཡངས་
པ་ཆེན་པོར་ལྷུན་གྱིས་གྲུབ་པའོ། །དེ་ལྟར་སེམས་ཉིད་དངོས་པོའི་ཆོས་སུ་མ་སྐྱེས་པས་སྐྱེ་བ་མེད་པ། དངོས་མེད་ཀྱི་ཆོས་མ་འགགས་པས་འགག་ 
པ་མེད་པ། ཐ་དད་ཀྱི་ཆོས་སུ་མི་གནས་པས་དབྱེར་མེད་པ་སྟེ། སྐྱེ་འགགས་གནས་གསུམ་ལ་སོགས་པའི་མཐའ་ཐམས་ཅད་དང་བྲལ་ཞིང་མཐའ་
བྲལ་ལྷུན་གྲུབ་ཀྱི་ཆོས་སྐུ་ཆེན་པོའོ། །དེ་བས་ན་དུ་མར་སྣང་བའི་ཆོས་ཐམས་ཅད་སེམས་ཆོས་སྐུ་ཐིག་ལེ་ཉག་ཅིག་གི་ངོ་བོར་རོ་ཅིག་པས། སྣང་
སྲིད་འཁོར་འདས་ལམ་གསུམ་གྱིས་བསྡུས་པའི་ཤེས་བྱའི་ཆོས་ཐམས་ཅད་རང་ས་རང་ས་ནས་སོ་མ་ཉམས། མདོག་མ་འགྱུར། གྲ་མ་ཆག །
ཟུར་མ་ཉམས། རྒྱ་མ་ཞིག་པར་ཅི་ལྟར་གནས་པ་དེ་ལ་སྤང་གཉེན། བསལ་བཞག །འཆིང་གྲོལ་བྲལ་ཐོབ་གང་ཡང་མེད་ཅིང་། གཉེན་

པོས་བཟོ་བཅོས་གཅིག་ཀྱང་མ་བྱས་པར་རང་སར་རང་གྲོལ་བ་དེར་རང་ངོ་ཤེས་པ་ནི་རོ་གཅིག་གི་རྟོགས་པའོ། །དེའང་སྤྲོས་བྲལ་དང་རོ་ཅིག་གི་ཁྱད་པར་
ནི་སྣང་བ་ཟུང་དུ་ཚུད་མ་ཚུད་ཡིན་པར་གསུངས་པས། སྟོང་ཐོག་ཏུ་ཉམས་ལེན་བྱེད་པ་སྤྲོས་བྲལ། །སྣང་སྟོང་དབྱེར་མད་རོ་གཅིག །དོན་དམ་
བདེན་པ་སྤྲོས་བྲལ། བདེན་གཉིས་དབྱེར་མེད་རོ་གཅིག །རིག་སྟོང་སྤྲོས་བྲལ། སྣང་སྟོང་དབྱེར་མེད་རོ་གཅིག །དབྱིངས་སྤྲོས་བྲལ། 
དབྱིངས་ཡེ་གཉིས་མེད་རོ་གཅིག །འདས་པ་སྤྲོས་བྲལ། །འཁོར་འདས་དབྱེར་མེད་རོ་གཅིག །རྫོགས་རིམ་སྤྲོས་བྲལ། བསྐྱེད་རྫོགས་རོ་
མཉམ་རོ་གཅིག །སྤྲོས་བྲལ་ནི་སྟོང་ཐོག་ཏུ་སྒྲོ་འདོགས་ཆོད་པ་དོན་དམ་ཤེས་པའི་ཤེས་རབ། རོ་གཅིག་ནི་སྣང་ཐོག་ཏུ་སྒྲོ་འདོགས་ཆོད་པ་ཀུན་
རྫོབ་ཤེས་པའི་ཤེས་རབ། སྤྲོས་བྲལ་ནི་སེམས་ཀྱི་ངོ་བོ། རོ་ཅིག་ནི་སེམས་ཀྱི་མཚན་ཉིད། །སྤྲོས་བྲལ་ནི་གཞི་གནས་ལུགས་དོན་གྱི་ཕྱོགས་

༄༅། །གཅིག་ལས་མ་རྟོག་ལ། རོ་གཅིག་ནི་གཞི་དོན་ཅི་ལྟ་བ་བཞིན་རྟོགས་ཏེ། ཆོས་ཐམས་ཅད་སེམས་སུ་འདུས་ཤིང་སེམས་ཉིད་
གདོད་མ་ནས་མ་སྐྱེས་མི་འགགས་དབྱེར་མེད་སྤྱོད་ཡུལ་དང་བྲལ་བ། དོན་དམ་པ་ལྷག་པའི་ཆོས་སྐུ་ཕྱག་རྒྱ་སྤྲོས་པའི་དགོངས་པ་གསང་སྔགས་བླ་
ན་མེད་པའི་ལྟ་བ་ཅི་བཞིན་པ་ཡིན། སྤྲོས་བྲལ་གྱི་དུས་སུ་ཚོགས་དྲུག་རིམ་ཆོད་ལས་མི་ནུས། རོ་གཅིག་གི་དུས་སུ་ཚོགས་དྲུག་རློམ་ཆོད་ནུས་ཏེ།
ཚོགས་དྲུག་གི་སྣང་སྟོང་གང་ཤར་ཐམས་ཅད་དུས་གཅིག་ལ་རྟོགས་པ་དེའི་ངོ་བོར་ཆོད་ཐུབ་པའོ། །སྤྲོས་བྲལ་གྱི་དུས་སུ་ཞི་གནས་ཤས་ཆེ་དུས་ལྷག་
མཐོང་ཤས་ཆུང་། ལྷག་མཐོང་ཤས་ཆེ་དུས་ཞི་གནས་ཤས་ཆུང་། རོ་གཅིག་གི་དུས་སུ་ཞི་ལྷག་རེ་འཇོག་དེ་མེད་པས། སྣང་སྲིད་འཁོར་འདས་ཀྱི་
ཆོས་ཐམས་ཅད་སྣང་ཙམ་ཉིད་ནས་ཐམས་ཅད་རང་སྣང་གི་ངང་ལས་མ་གཡོས་ཤིང་། དངོས་པོ་མཚན་མ་རྒྱུན་ཆད་མེད་པས་རང་བྱུང་། འགགས་

མེད་དུ་གསལ་བས་ཡེ་ཤེས། ཆོས་ཉིད་རང་བྱུང་གི་ཡེ་ཤེས་རང་སྣང་དུ་ལྷུན་གྱིས་གྲུབ་ཅིང་། གཟུང་འཛིན་གཉིས་ཅན་གྱིས་མཚན་མ་མེད་པར་ཆོས་
ཉིད་གཉུག་མའི་རང་ཉམས། ཞི་ལྷག་ཟུང་འཇུག་གིས་མཉམ་བཞག་ཆེན་པོ་མངོན་དུ་གྱུར་པ་ཡིན་ནོ། གསང་སྒྲོན་ལས། ཞི་གནས་ལྷག་མཐོང་
ཟུང་དུ་འབྲེལ། །རིག་པ་ཡུལ་གྱིས་མི་གནོད་པ། །དཔེར་ན་ཆུ་བོ་དང་འདྲ། ཅེས་དང་། ཀུན་གཞི་སྐྱེ་མེད་མ་བཅོས་སྟོང་པ་ཉིད། །
དེ་རྟོགས་རྣལ་འབྱོར་གང་གིས་མི་གནོད་པ། །སྐྱེས་བུ་གོམ་པས་གར་རྒྱུག་ལྷུང་མེད་ལྟར། སྐྱེ་མེད་རྟོགས་ཤིང་འདྲིས་པའི་རྣལ་འབྱོར་པས། 
གང་ལྟར་བྱས་ཀྱང་མཉམ་ཉིད་ཐིག་ལེའི་ངང་། །ཆེད་དུ་མ་སྤངས་ངང་དུ་བཞག་པས་བྲལ། །མ་སྤང་ལྷུན་གྲུབ་བྱང་ཆུབ་ཆེན་པོར་སྤྱོད། །ཀུན་
གྱི་མ་བཅོས་བརྡལ་བ་ཆེན་པོ་ཉིད། །ཆོས་ཀུན་མ་འདྲེས་བང་ཆུབ་སེམས་སུ་གཅིག །ཅེས་དང་། རབ་ཏུ་མི་གནས་པའི་རྒྱུད་ལས། མ་

༄༅། །བཅོས་བཞག་ན་སྐུ་གསུམ་ཡེ་ཤེས་ཕུལ། །ང་ནི་ཐ་མ་ལ་ཤེས་པའི་འབྲས་བུ་སྟེ། །རང་ཁར་བཞག་པས་མཐར་ཕྱིན་ཡེ་
ཤེས་ཡིན། །ཅེས་དང་། ཡེ་ཤེས་མཁའ་མཉམ་ལས། འབྲལ་མེད་རྐྱེན་གྱིས་ཏིང་འཛིན་གྱིས། །འབྲས་བུ་དུས་འདིར་མངོན་སངས་རྒྱས། 
གཉུག་མར་གནས་པས་འཕེལ་འགྲིབ་མེད། །ཡེ་ཤེས་ཟང་ཐལ་ཉིད་ཡིན་ནོ། །ཅེས་དང་། བང་མཛོད་ལས། ཀྱེ་གསང་བའི་བདག་པོ་ཁྱོད་ཉོན་
ཅིག །བླ་ན་མེད་པའི་བྱང་ཆུབ་ཆེན་པོ་དེ། །བཅོས་པ་གྲུབ་པ་མ་ཡིན་ཏེ། །མ་བཅོས་རྣལ་དུ་བཞག་པས་འགྲུབ། །འདས་པའི་སངས་རྒྱས་
ཐམས་ཅད་ཀྱིས། །ཅི་བཞིན་པ་ལ་བཅོས་པ་མེད། །མ་འོང་སངས་རྒྱས་ཐམས་ཅད་ཀྱང་། །ཅི་བཞིན་པ་ལ་བཅོས་མི་འགྱུར། ད་ལྟའི་སངས་
རྒྱས་ཐམས་ཅད་ཀྱིས། །ཅི་བཞིན་པ་ལ་བཅོས་མི་མཛད། །གསང་བའི་བདག་པོ་ཁྱོད་ཀྱིས་ཀྱང་། །ཅི་བཞིན་པ་ལ་མ་བཅོས་ཞིག །ཀྱཻ་སེམས་

དཔའ་ཆེན་པོ་ཁྱོད་ཉོན་ཅིག་ ཆུ་མ་རྟོགས་ན་དངས། །སེམས་མ་བཅོས་ན་གསལ། ལམ་མ་བསྒྲོད་ན་ཉེ། འབྲས་བ་མ་དམིགས་ན་ཐོབ། ཅེས་
དང་༑ མདོ་ལས། ཆོས་ཐམས་ཅད་མཉམ་པ་ཉིད་ཤིན་ཏུ་སྤྲོས་པ་ཞེས་བྱ་བའི་ཏིང་ངེ་འཛིན། ཅེས་དང་། ཟབ་མོ་སྣང་བ་ཞེས་བྱ་བའི་ཏིང་ངེ་
འཛིན་༑ ཅེས་དང་། ཀུན་ནས་བསྒོམ་པའི་མདོ་ལས། འཇམ་དཔལ་གཟུགས་ཏིང་ངེ་འཛིན་དུ་རྟོག་པར་བྱའོ། །དེ་བཞིན་དུ་སྒྲ་དང་དྲི་དང་རོ་
དང་རེག་དང་ཉོན་མོངས་པ་དང་། ཆོས་ཉིད་ཏིང་ངེ་འཛིན་དུ་རྟོག་པར་བྱའོ། །ཅེས་དང་། པདྨ་དཀར་པོའི་མདོ་ལས། འོད་སྲུང་ཆོས་ཉིད་
མཉམ་པ་ཉིད་ཁོང་དུ་ཆུད་པ་ནི་མྱ་ངན་ལས་འདས་པའོ། །ཅེས་དང་། སློབ་དཔོན་ཤྲཱི་སེངྷས། ཐ་མལ་ཤེས་པ་འདི་ཉིད་ལ། །བསམ་པས་
ཡུལ་མེད་རང་བཞག་ཡིན། །ཅེས་དང་། སློབ་དཔོན་པདྨས། །སྣང་སྟོང་གཉིས་མེད་ཤེས་པ་རོ་གཅིག་གི་རྣལ་འབྱོར། ཞེས་པ་དང་། ཉམས་

༄༅། །སྒྲོན་ལས། འཁོར་དང་མྱ་ངན་འདས་པའི་ཆོས། །མ་སྐྱེས་རང་སྣང་མི་དམིགས་ཕྱིར། །ཡུལ་མེད་རང་གྲོལ་ཅིར་
མི་གཟིགས། །ཐམས་ཅད་མཉམ་པ་ཉིད་དུ་གསལ། །རང་བྱུང་ཡེ་ཤེས་སྤྲོས་དང་བྲལ། །ཟག་པ་ཀུན་བྲལ་བདེ་ཆེན་ཐོབ། །མཉམ་ཉིད་
མི་གཡོ་ཆོས་སྐུའི་ངང་། །ལོ་ཟླ་འདས་ཀྱང་དེ་བཞིན་གནས། ཅེས་དང་། ཞི་བ་མཚོས། མཉམ་ཉིད་དབྱིངས་ལས་མ་གཡོས་ཆོ་འཕྲུལ་
སྣ་ཚོགས་སྟོན། །ཆུ་རྣམས་རྒྱ་མཚོར་གཅིག་གོ་ཚ་བའི་རོ། །དུ་མ་རོ་ཅིག་འདི་ལ་ཐ་དད་ཡོད་མ་ཡིན། །ཐམས་ཅད་ཐམས་ཅད་གཉུག་མ་རོ་
ཡིས་ཁྱབ་པས་བདེ། །ཅེས་གསུངས་སོ། །གཉིས་པ་བྱེ་བྲག་ཆེ་འབྲིང་ཆུང་གསུམ་དུ་དབྱེ་བ་ལ་གཉིས་ཏེ། མདོར་བསྟན་པ་དང་། རྒྱས་
པར་བཤད་པའོ། །དང་པོ་ནི། སེམས་ཀྱི་མཚན་ཉིད་དུ་མ་རོ་ཅིག་འདི་དང་པོ་རྟོགས་ཏེ་ངེས་ཤེས་སྐྱེས་པའི་ཆ་ནས་རོ་གཅིག་ཆད་ཆུང་དུ། དེ་ལ་

དྲན་པ་ན་ཡེངས་མེད་པ་གཅིག་གིས་བསྒོམ་ནས་སྤང་བྱ་ཕྲ་རག་རྣམས་རིམ་པས་ཆོད་ཅིང་། རྟོགས་པའི་དོན་ལ་གོམ་འདྲིས་བརྟན་གསུམ་བྱེད་
པ་འབྲིང་པོ། །དེ་ལ་བརྟན་པ་ཐོབ་ནས་གདིང་དུ་གྱུར་ཏེ། ཆོས་ཉིད་མཉམ་པ་ཉིད་དུ་ཞི་བ་ཆེན་པོའོ། གཉིས་པ་རྒྱས་པར་བཤད་པའི་རོ་
ཅིག་ཆུང་ངུ་ནི། བདེན་གཉིས་དབྱེར་མེད་ཀྱི་དོན་མངོན་སུམ་དུ་རྟོགས་པའོ། །དེ་ཡང་འོག་མ་སྤྲོས་བྲལ་གྱི་དུས་སུ་སྣང་སྟོང་གང་ཤར་ལ་དྲན་
པས་ཟིན་པ་དང་། སྟོང་ན་བདེ་བ། མི་སྟོང་ན་མི་བདེ། སྤྲོས་པ་དང་བྲལ་ན་བདེ། མ་བྲལ་ན་མི་བདེ། འདིར་གཉིས་འཛིན་དེ་མེད་པར་
སྣང་སྲིད་འཁོར་འདས་ཀྱི་ཆོས་ཐམས་ཅད་སེམས་ཉིད་ཆོས་སྐུ་ཐིག་ལེ་ཉག་ཅིག་གིས་ངོ་བོར་དུ་མ་རོ་གཅིག་མཉམ་པ་ཉིད་དུ་རྟོགས་ཏེ། སྟོང་མི་
སྟོང་༑ སྤྲོས་པ་དང་བྲལ་མ་བྲལ་མེད་པར་སྣང་སྟོང་གང་ཤར་གྱིས་ཐ་མལ་གྱི་ཤེས་པ་སོ་མ་རང་བསྒོམ་དུ་ཤར་བའ། །མདོ་ལས། གཟགས་

ཉིད་དེ་བཞིན་གཤེགས་པ་ཉིད་དོ། །དེ་བཞིན་གཤེགས་པ་ཉིད་ཀྱང་གཟུགས་སོ། །ཞེས་གཟུགས་ནས་རྣམ་མཁྱེན་གྱི་བར་
དུ་དེ་ལྟར་གསུངས་ཤིང་། རྒྱུད་ལས། མ་བཅོས་བཞག་ན་སྐུ་གསུམ་ཡེ་ཤེས་ཕུལ། །ང་ནི་ཐ་མ་ལ་ཤེས་པའི་འབྲས་བུ་སྟེ། །རང་ཁར་
བཞག་པས་མཐར་ཕྱིན་ཡེ་ཤེས་ཡིན། །ཅེས་སོ། །དེ་ལྟར་དུ་མ་རོ་གཅིག་རྟོགས་པས་ཞི་ལྷག་གཉིས། ཐབས་ཤེས། བདེན་གཉིས། 
འཁོར་འདས། སྣང་སྟོང་གཉིས་ལ་སོགས་པའི་གཉིས་ཆོས་ཐམས་ཅད་གཉིས་སུ་མེད་པར་ཟུང་འཇུག་ཡང་པ་ཆེན་པོར་རྟོགས་པའོ། །དེ་ལྟར་
ཟུང་འཇུག་གི་དོན་ལ་ངེས་ཤེས་གཏིང་ནས་འཁྲུངས་ཏེ། དེ་ལ་མྱོང་ཞེན་ཉམས་ཀྱི་དྲི་མ། ངེས་ཤེས་ཡུལ་འཛིན་གྱི་དྲི་མ་གཅིག་ཡོད། དེ་མ་
ཆོད་ཀྱི་བར་དུ་རོ་གཅིག་ཆུང་ངུ་ཡིན་ཏེ། ཆོས་རྗེ་བྱང་སེམས་པས། །གང་ཤར་འགགས་མེད་ཆོས་རྣམས་སོ་མ་ལ། །སྣང་རིག་སྣང་དང་གསུམ་

དབྱེར་མེད་རོ་ཅིག་ཤར། །སྣང་སེམས་འདྲེས་ཀྱིས་ངེས་ཤེས་ཡོད་ཀྱི་བར། དེ་ཉིད་རོ་གཅིག་ཆུང་ངུ་ཡིན་པར་འདོད། །ཅེས་གསུངས། འདིའི་
དུས་སུ་ཡང་དེ་ཁོ་ན་ཉིད་ལ་རྨོངས་པའི་མ་རིག་པ་སངས་ཀྱང་། ལས་རྒྱུ་འབྲས་ལ་རྨོངས་པའི་མ་རིག་པ་མ་སངས། དུ་མ་རོ་གཅིག་ཏུ་རྟོགས་
ཀྱང་༑ རོ་གཅིག་ཏུ་མར་ཤར་བའི་རྟེན་འབྲེལ་གྱི་ཆོས་ཉིད་མ་གོ་བར། ཟུང་འཇུག་གིས་དོན་ལ་ངེས་ཤེས་ཧ་ཅང་ཡང་ཐལ་དྲགས་ཏེ། བླ་མ་
དཀོན་མཆོག་ཀྱང་རང་སེམས་སུ་འདུག་པས། གསོལ་བ་གདབ་པ་དང་། །མོས་གུས་བྱེད་པའི་ཡུལ་མ་རྙེད། སེམས་ཅན་ཐམས་ཅད་ཀྱང་
རང་སེམས་སུ་འདུག་པས། བྱམས་སྙིང་རྗེ་བྱེད་པ་གཞན་དོན་བྱེད་སའི་ཡུལ་མ་རྙེད། ཐ་མལ་གྱི་ཤེས་པ་རང་སར་རང་ཆོག་འདི་བསྒོམ་པས་
འཕེལ་རྒྱུ་མེད། མ་བསྒོམ་པས་འགྲིབ་རྒྱུ་མེད་པས་བསྒོམ་མ་བསྒོམ་ཁྱད་མེད། ལས་རྒྱུ་འབྲས་ལ་སྤང་བླང་དགག་བསྒྲུབ་བྱེད་རྒྱུ་མེད། 

༄༅། །ཐམས་ཅད་ཆོས་ཉིད་མཉམ་པ་ཉིད་ཡིན་སྙམ་དུ་ངེས་ཤེས་ཀྱི་རྟོགས་པ། དེའི་རྗེས་སུ་འབྲང་ནས། ཡར་བླ་མ་དཀོན་
མཆོག་ལ་མོས་གུས་ཆད་ཅིང་དམ་ཚིག་ཉམས་ན་ངན་སོང་དུ་འགྲོ། མར་སེམས་ཅན་ལ་བྱམས་སྙིང་རྗེ་ཆད་ན་རྟོགས་ལྡན་གྱི་འགྲོ་དོན་ཆད་ཅིང་ཕོ་
རིང་པོར་ལུས། གཞོན་པས། རང་གི་ལྟོ་རྒྱབ་ཡང་དཀའ་བར་གདའ་གསུངས། བསྒོམ་མ་བསྒོམ་ཁྱད་མེད་སྙམ་དུ་དྲན་པ་བཏང་། བསྒྲུབ་
པ་ཀློད་ན་ཉམས་རྟོགས་ཇེ་ཡལ། སེམས་རྒྱུད་ཐ་མལ་དུ་ཇེ་དྲེད་ལ་འགྲོ། ཐམས་ཅད་ཆོས་ཉིད་མཉམ་ཉིད་ཡིན་སྙམ་དུ་ལས་རྒྱུ་འབྲས་ཁྱད་དུ་
གསད་ནས། སངས་རྒྱས་ཀྱི་བསྟན་པ་བཤིག་ཅིང་། སེམས་ཅན་གྱི་ལོག་རྟོགས་སོང་བའི་རྐྱེན་དུ་གྱུར་པས། །རོ་གཅིག་འདྲེས་པའི་རྦ་ལ་
གཡེང་བྱ་བའི་འཁོར་ས་ཡང་དེ་ཡིན། ས་བདུན་པ་མན་ཆད་ན་ཉན་ཐོས་ཀྱི་སར་ལྡོག་པའི་སྐབས་ཡོད་པ་སྤང་དེ་ཨ་ཏི་ཁ་འབྱམས་སུ་སྨྲ་བའི་གོལ་

ས་བྱ་བ་ཡང་དེ། ཟུང་འཇུག་ཐལ་དྲག་རྨུ་རྔུག་མཐར་རུ་གོལ། །ཅེས་པ་ཡང་དེ་ཡིན་པས། དེ་ལྟར་མི་ཉན་པ་ནི་གོང་དུ་སྤྲོས་བྲལ་གྱི་སྐབས་སུ་
བཤད་པ་ལྟར་རོ། །དེ་བས་ན་རོ་གཅིག་སྣང་ཐོག་ཏུ་སྒྲོ་འདོགས་ཆོད་པ་ཀུན་རྫོབ་ཤེས་པའི་ཤེས་རབ་ཡིན་པས། རྟོགས་པའི་རྩལ་ཁ་མཁྱེན་རབ་དང་
ཐུགས་རྗེ་ཕྲིན་ལས་ཕྱོགས་མེད་དུ་ཤར་ནས་བསྟན་པ་དང་སེམས་ཅན་གྱིས་དོན་ལ་མི་གནོད་ཅིང་ཕན་པའི་ཐབས་མཁས་བྱེད་ཅིང་། རྟོགས་པའི་དོན་
སྐད་ཅིག་ཀྱང་ཡེང་བ་མེད་པར་བསྒོམ་པ་གལ་ཆེའོ། །དེ་ལ་རྣལ་འབྱོར་གསུམ་པ་འདིའི་སྐབས་ཀྱི་བདེ་གསལ་མི་རྟོག་གསུམ་ནི། སྣང་སྲིད་
འཁོར་འདས་ཀྱིས་ཆོས་ཐམས་ཅད་སེམས་ཉིད་ཆོས་སྐུ་ཐིག་ལེ་ཉག་ཅིག་གི་ངོ་བོར་དུ་མ་རོ་གཅིག་མཉམ་པ་ཉིད་དུ་རྟོགས་པ་ལ་གཉིས་འཛིན་གྱིས་དྲི་མ་
མེད་པ་ནི་མི་རྟོག་པ། རྟོག་མེད་རང་གསལ་བ་ནི་གསལ་བ། དེའི་ངང་ལ་གང་ཤར་མ་བཅོས་སོ་མ། རང་ཉམས་ལེན་གྱིས་དངོས་གཞིར་

༄༅། །བདེ་ཤིང་། གཟུང་འཛིན་གཉིས་ཅན་གྱིས་མཚན་མས་དབེན་པ་ནི་བདེ་བའོ། །དེ་ལྟར་སེམས་ཉིད་སྐད་ཅིག་མའི་ངོ་བོར་
བདེ་གསལ་མི་རྟོག་དབྱེར་མེད་པའི་ངང་ལ་སོ་མ་མ་བཅོས་ལྷུག་པ་གསུམ་གྱིས་མཉམ་རྗེས། སྣང་སྟོང་རོ་མཉམ་དུ་བསྒོམ་དགོས། དེ་ལྟར་བསྒོམ་
པ་དེའི་ངང་ལ་འདའ་ཉམས་མེད་པ་མཉམ་བཞག་ །དེ་ལྟར་མཉམ་རྗེས། སྣང་སྟོང་རོ་མཉམ་རང་ངོ་མ་ཤེས་པར། མཉམ་བཞག་སྟོང་པ་
ཕྱོགས་གཅིག་ཏུ་ཐ་མལ་གྱིས་འགྲོ་བ་དེ། རོ་གཅིག་གི་རྗེས་ཤེས་སྟོང་པར་སྐྱེ་བྱ་བ་ཡིན། དེ་ལ་སྟོང་ཞེན་ཡོད་པ་ཉམས་ཀྱི་དྲི་མ་ཡིན། རྗེས་
སྣང་ཕལ་ཆེར་སྒྱུ་མ་ཤར་ཤིང་ངོ་མ་ཤེས་ཀྱི་དྲི་མ་ཡང་ཡོད། ཞང་རིན་པོ་ཆེས། ཨ་འཐས་ཀྱི་སྣང་བ་ཡང་ཡུད་ཙམ། ཅེས་གསུངས། དེ་
ལྟར་ངོ་ཤེས་ཀྱི་དྲན་པས་མ་ཟིན་ནས་རྗེས་སུ་སོང་བའི་ཚེ། རྟོགས་པ་ཆོས་ཉིད་ཀྱིས་ངང་ལ་འབྲལ་བ་མེད་ཀྱང་ཟིན་པའི་ཚེ། རྟོགས་པ་ཆོས་ཉིད་

རང་གསལ་དུ་ལྷང་གི་ཤར་བས་ཐོབ་པ་གཅིག་ཡོད། དེ་བཞིན་དུ་ཉོན་མོངས་པའི་སྐྱེ་ཆ་རང་རྒྱུད་པ་མེད་ཀྱང་གྲོལ་ཆ་གཅིག་ཡོད་དེ། ཉམས་
སྒྲོན་ལས། མཉམ་ཉིད་ངང་ལས་མཉམ་རྗེས་ཐོབ། །ཅུང་མངའ་ཚུལ་བཟང་རྩོལ་བ་ཅན། ཅེས་གསུངས། དེ་ལྟར་དྲན་པས་མ་ཟིན་
ནས་རྗེས་ཤེས་སུ་སོང་ཡང་རྟོགས་པ་ཆོས་ཉིད་ཀྱི་ངང་ལས་འབྲལ་བ་མེད་ཅིང་། ཟིན་པའི་ཚེ་རྗེས་ཤེས་རང་མཉམ་བཞག་གིས་དངོས་གཞིར་ཤར་བས། 
རོ་གཅིག་གི་དུས་སུ་མཉམ་རྗེས་འདྲེས་ཟེར་བའི་དོན་ཡང་དེ་ཡིན། དེ་ལྟར་ཡང་བྲལ་བ་མེད་ཀྱང་ཐོབ་པ་ཡོད། སྐྱེ་ཆ་མེད་ཀྱང་གྲོལ་ཆ་ཡོད་པས་
རྗེས་ཤེས་ཀྱི་དབང་དུ་མི་བཏང་བར། ཡང་དག་གིས་དྲན་པས་སྐད་ཅིག་ཀྱང་ཡེང་བ་མེད་པ་གཅིག་གིས་བསྒོམ་པ་གལ་ཆེའོ། །དེ་ལྟར་བསྒོམ་
པས་སྔར་བཤད་པའི་མྱོང་ཞེ་ན་ཉམས་ཀྱི་དྲི་མ། ངེས་ཤེས་ཡུལ་འཛིན་གྱིས་དྲི་མ་རག་པ་དེ་ཆོད་ནས། སེམས་ཀྱིས་མཚན་ཉིད། གདོད་མའི་

གནས་ལུགས་མཉམ་པ་ཉིད་ཀྱིས་ཆོས་ཉིད་རང་རྐང་དུ། ཡུལ་མེད་ལྷུང་ངེར་སོང་བ་ནི། རོ་གཅིག་འབྲིང་པོའི་རྟོགས་
པའོ། །འདིའི་དུས་སུ་ཤེས་བྱ་ཤེས་བྱེད་གཉིས་སུ་མེད་པར་སྣང་སྲིད་འཁོར་འདས་ཀྱི་ཆོས་ཐམས་ཅད། སེམས་ཉིད་ཆོས་སྐུ་ཐིག་ལེ་ཉག་
གཅིག་གིས་དངོས་གཞིར་རྗེན་ལྷང་དེར་ཤར་བའོ། །འདི་ཡིན་ཆད་ནས་མྱོང་པ་བརྟན་དུ་སོང་བ་ལས། རྟོགས་པའི་ངོ་བོ་ལ་འཕར་རྒྱུ་མེད་པར་
གསུངས་ཀྱང་། སྤང་བྱ་ཕྲ་རག་རྣམས་ཆོད་པའི་རིམ་པ་དང་། རྟོགས་པའི་དོན་ལ་ཇེ་ཇེ་གོམས་ཤིང་ཀློང་དུ་གྱུར་པའི་རིམ་པ་ལས། རོ་
གཅིག་ཆེ་འབྲིང་དང་། བསྒོམ་མེད་ཆེ་འབྲིང་ཆུང་གསུམ་རྣམས་དབྱེ་བར་གསུངས། དེར་སྤང་བྱ་རག་པ་དེ་ཆོད་ཀྱང་ཕྲ་བ་དང་ཡང་ཕྲ་རྣམས་
ད་དུང་ཡོད་སྟེ། ཆོས་རྗེ་བྱང་སེམས་པས། ངེས་ཤས་ཕྲ་བ་མ་སྤང་རང་ཐོག་ཏུ། །བདེན་གཉིས་དབྱེར་མེད་ཟུང་འཇུག་མངོན་དུ་གྱུར། ཉོན་

མོངས་དུག་ཕྱུང་འཁོར་འདས་མཉམ་པ་ཉིད། མཉམ་ཉིད་ངང་ལ་ཆོས་རྣམས་གང་ཤར་བདེ། །གཉུག་མ་ལྷན་སྐྱེས་ཕྱག་རྒྱ་ཆེན་པོ་ཡིན། །
དེ་ལ་རོ་གཅིག་འབྲིང་པོ་ཟེར་བ་ཡིན། །ཅེས་གསུངས། དེ་ལ་སྤང་བྱ་སྤྱིར་དབྱེ་ན་མང་ཡང་། །བསྡུས་ན་མཉམ་བཞག་གིས་མྱོང་སྣང་དང་། 
རྗེས་ཤེས་ཀྱི་མཚན་མ་གཉིས་སུ་འདུས་ཏེ། དེ་རེ་རེ་ལ་ཡང་ཕྲ་རག་གྲངས་ལས་འདས་པ་ཡོད། །དེ་ལྟ་བུའི་སྤང་བྱ་ཕྲ་རག་རྣམས་གཅོད་པར་
བྱེད་པ་ལ། འོག་མ་སྤྲོས་བྲལ་བཞིན་མི་དགོས་ཀྱང་། དྲན་པ་སྐད་ཅིག་ཀྱང་ཡེང་བ་མེད་པ་གཅིག་གིས་གང་ཤར་གྱི་སྐད་ཅིག་རང་ཐོག་ཏུ་གཙུན་
ཀློང་སྤྲད་ཅིང་ཕྲ་གཙུན་ངར་གཙུན་བྱེད་པ་གལ་ཆེ། དེ་ལ་གཙུན་ཀླང་སྤྲད་ཅིང་ཕྲ་གཙུན་ངར་གཙུན་བྱེད་ལུགས་མི་འདྲ་བ་ཡང་ཤེས་པར་བྱ་སྟེ། འོག་
མ་ནི་སྟོང་ཐོག་ཏུ་སྒྲ་འདོགས་བཅད་པ། འདི་ནི་སྣང་ཐོག་ཏུ་སྒྲོ་འདོགས་བཅད་པ་ཡིན། དེ་ཡང་བློ་རབ་ལ་སྤང་བྱ་ཕྲ་རག་ཐམས་ཅད་རང་ཆོད། ཆོས་

༄༅། །ཉིད་ཀྱི་རང་ངར་ཡེ་རྒྱས་ཆེན་པོ་ཡིན་ཀྱང་། བློ་འབྲིང་མན་ཆད་ཀྱི་མཉམ་རྗེས། ཐེ་ཚོམ། ཕྱོགས་ཞེན།  རེ་དོགས་ལ་
སོགས་པའི་སྒྲོ་འདོགས་ཕྲ་རགས་ཐམས་ཅད་བཅད་ཅིང་ཆོས་ཉིད་ཀྱི་རང་ངར་ཤིན་ཏུ་བཏན་ནས་བསྒོམ་པ་གལ་ཆེའོ།  དེ་ལྟར་མ་རྟོགས་པར་ཐ་མལ་ 
གྱི་ཤེས་པ་རང་སར་རང་ཆོག་འདི་ལ་བསྒོམ་མ་བསྒོམ་ཁྱད་མེད་སྙམ་དུ་དྲན་པ་བཏང་། སྒྲུབ་པ་ལྷོད་ན་ཕྱི་མཚན་གྱི་ལྟ་བ་གོ་ཡུལ་གྱི་ཐོག་ཏུ་སྤོམ་
ཡོར་དུ་ལུས་པས་བསྒྲུབ་པ་མཐར་ཕྱིན་མི་སྲིད་དེ། བསྒོམ་ལམ་འབྲེང་པོར་ཐང་ལྷོད་འོང་། །ཡོན་ཏན་སྙིང་རུས་བརྩོན་འགྲུས་བྱ། བསྒོམ་ལམ་
ཆེན་པོར་བཏང་སྙོམས་འོང་། །གཉེན་པོ་སྐད་ཅིག་ཡེང་མེད་བྱ། །ཅེས་གསུངས་པའི་དོན་ཡང་དེ་ཡིན་པས། དེ་ལྟར་ཐང་ལྷོད་ཀྱི་དབང་དུ་མི་བཏང་
བར་ཉམས་སུ་ལེན་པ་ལ་བརྩོན་པས། སྤང་བྱ་ཕྲ་རགས་རྣམས་ཆོད་པའི་རིམ་པ་དང་། རྟོགས་པའི་དོན་ལ་གོམས་ཤིང་ཀློང་དུ་གྱུར་པའི་རིམ་པ་ལ་

ནི་ཆེ་འབྲིང་ཆུང་གསུམ་དུ་ཡང་མ་ཟད་གྲངས་མེད་པ་ཞིག་འབྱུང་སྟེ། སྔ་མ་སྔ་མའི་སྤང་བྱ་རགས་པ་རྣམས་རིམ་པས་ཆོད་པ་དང་། རྟོགས་པའི་
དོན་ལ་ཇེ་ཇེ་གོམས་ཤིང་ཀློད་དུ་གྱུར་པ་བཞིན་ད་སྔོན་དེ་རྣམས་བྱུང་། ངོ་བོ་གཤའ་མ་དེ་ད་གཟོད་མཐོང་དགོས་འདུག་སྙམ་པ་ཡང་ཡང་འོང་། ཅི་
ལྟར་བྱུང་བ་བཞིན་རགས་པ་ཆོད་པའི་ངང་ལ་མི་ཀློད་ནས། དེ་བས་ཀྱང་ཕྲ་གཅུན་ངར་གཅུན་བྱས་པས་གོང་མ་གོང་མའི་ཕྲ་བ་ཡང་ཕྲ་རྣམས་རིམ་པས་
སློངས་ཤིང་ཆོད་ཐུབ་ན་འོག་མ་སྤྲོས་བྲལ་བཞིན་སྟོང་ཐོག་དབབ་མི་དགོས་པར། སྣང་རྟོགས་གང་ཤར་གྱི་ཐ་མལ་གྱི་ཤེས་པ་སོ་མ་དེ་རང་བསྒོམ་དུ་ཤར་
བས་ཡང་དག་གི་དྲན་པ་ཟེར། དེས་ལས་རྒྱུ་འབྲས་ཀྱི་དོན་ཤེས་པས་དགེ་འདུན་གྱི་ཚོགས་དཔོན་ལ་སོགས་གཞན་དོན་བྱེད་པའི་དུས་ལ་བབ་པར་གསུངས་
འདི་ནས་གཞན་དོན་བྱས་ཀྱང་རང་ལ་མི་གནོད་པའི་གཞན་དོན་མཚན་ཉིད་པ་འབྱུང་བར་གསུངས་ཏེ། རྒྱུད་ལས། སྒྱུ་མ་ལྟ་བུའི་ཏིང་འཛིན་གྱིས། །

༄༅། །དུ་མ་རོ་གཅིག་ས་བཅུའི་རྟོགས་པ་འཆར། །དུས་གསུམ་རྒྱལ་བའི་སྲས་པོ་གཞན་དོན་མཛད། །ཅེས་པ་དང་། མདོ་ལས། 
བདག་ཉིད་ཆོས་ཉིད་རིག་སྟེ་ཐེ་ཚོམ་མེད་ན་ཆོས་འཆར་དུ་གནང་ངོ་། །ཅེས་པ་དང་། ཕག་མོ་གྲུབ་པས། གཏིང་ནས་རྩ་བ་ཆད་གྱུར་ན། །བསྒོམ་
རོ་གཅིག་ངང་ལ་འབྱུང་གྱུར་ན། །དཔལ་གྱི་རི་ལ་དར་ཆེན་ཕྱར། །འདོད་དགུ་མི་འདོད་བཞིན་དུ་འབྱུང་། །དེ་དབང་མེད་ཀྱི་རྒྱུ་འབྲས་མ་ལགས་སམ། །
ཅེས་གསུངས་སོ། །དེའང་བསྟན་པ་དང་སེམས་ཅན་གྱི་དོན་ལ་རྣམ་གཡེང་ཧ་ཅང་ཐལ་དྲག་ན་རྣམ་རྟོག་ཇེ་ཡལ་རང་རྒྱུད་ཐ་མལ་དྲ་ཇེ་དྲེད་ལ་འགྲོ། དེ་
ཙམ་མིན་ཀྱང་ཉམས་རྟོགས་ལ་བོགས་མི་ཐོན། དེའང་རྟོགས་པའི་ངོ་བོ་ལ་བོགས་འདོན་རྒྱུ་མེད་ཀྱང་། གོམས་པ་མཐར་ཕྱིན་དགོས་པས་དྲན་པ་
སྐད་ཅིག་ཀྱང་ཡེང་བ་མེད་པ་ཞིག་གིས་རྣམ་པར་རྟོག་པ་དང་། རྣམ་པར་དཔྱོད་པ་མེད་པའི་ཏིང་ངེ་འཛིན་བསྒོམ་པ་ལ་བརྩོན་པ་གལ་ཆེའོ། །དེ་ཡང་

རྟོགས་པའི་ངོ་བོ་ལ་བསྒོམ་རྒྱུ་མེད་ཀྱང་། བསྒོམ་མེད་ཀྱི་ངང་ལ་ཡེང་མེད་སྐྱོང་བ་གལ་ཆེ་སྟེ། དྲུང་ཆོས་རྡོར་པས། བསྒོམ་མེད་ངང་ལ་ཡེང་
མེད་གོམས་འདྲིས་ཀྱིས། །ཅེས་དང་། རྗེ་བཻ་རོ་ཙ་ནས། བསྒོམ་དུ་མེད་པའི་ཆོས་དབྱིངས་ཆེན་པོ་ལ། །བསམ་དུ་མེད་པའི་རིག་པ་མ་ཡེངས་
ཞོག །བསྒོམ་དུ་མེད་པའི་དོན་རྟོགས་ནས། །བསྒོམ་ཀྱང་མི་ལྟོ་སེམས་ཀྱི་ངང་། །ཅེས་དང་། ཀུན་བྱེད་ལས། དེ་ལྟར་བསྒོམ་དུ་མེད་
པའི་སྙིང་པོ་ལས། །མ་ཡེང་དྲན་པས་བཟུང་བ་གདམས་ངག་ཡིན། །མ་བཙལ་ལྷུག་པར་བཞག་པས་དོན་ཀུན་རྫོགས། །ཅེས་དང་། ཡེ་ཤེས་
གཏིང་རྫོགས་གི་རྒྱུད་ལས། ཡེ་ཤེས་བསྒོམ་མེད་ཉིད་དུ་རབ་རྟོགས་ན། །བསྒོམ་ཀྱང་སྐྱོན་མེད་ཆོས་དབྱིངས་ནམ་མཁའ་འདྲ། །ཅེས་དང་། ངེས་
དོན་འདུས་པ་ལས། རང་གསལ་སྣང་ལ་ཞེན་མེད་པར། །རྒྱུན་དུ་ཡོད་པའི་ཆོས་ཉིད་ལ། །མ་ཡེང་དོན་ལ་གང་གནས་པ། །དེ་ནི་རྣལ་

༄༅། །འབྱོར་དམ་པའི་ལམ། །ཅེས་དང་། ཐིག་ལེ་ཀུན་གསལ་ཆེན་པོའི་རྒྱུད་ལས། བསྒོམ་དུ་མེད་པའི་རྟོགས་པ་དང་། །
གོམས་སུ་ཡོད་པར་ཤེས་པ་གཉིས། །གཉིས་སུ་མེད་པར་གནས་པ་ནི། །བསྒོམ་པའི་ལམ་དུ་གནས་པ་ཡིན། །ཅེས་དང་། བང་མཛོད་ལས། 
མཉམ་བཞག་ཡེང་ལ་བཞག་ཅིང་རྗེས་སུ་རྟ་ལྟར་བཅའ། །ཅེས་གསུངས་པས། མཉམ་བཞག་ཡེང་ལ་བཞག །ཅེས་པ་ནི་རྟོགས་པའི་ངོ་བོ་
ལ་བསྒོམ་རྒྱུ་མེད་པའོ། །རྗེས་ཤེས་རྟ་ལྟར་བཅའ། ཅེས་པ་ནི་རྗེས་ཤེས་སྐད་ཅིག་ཀྱང་རང་ཁར་མི་བཏང་བར་བསྒོམ་དགོས་པའོ། །དེ་ལྟར་
རྟོགས་ནས་བསྒོམ་པའི་ཕན་ཡོན་དང་། མ་བསྒོམ་པའི་ཉེས་དམིགས་ནི་གོང་བཞིན་ནོ། །དེ་ལྟ་བུའི་ཕན་ཡོན་དང་ཉེས་དམིགས་ལ་བསམ་ལ་
ཏིང་ངེ་འཛིན་ལ་སྐད་ཅིག་ཀྱང་ཡེངས་པ་མེད་པར་བསྒོམ་དགོས་པར་རིགས་སོ། །དེ་ལྟར་བསྒོམ་པས་རོ་གཅིག་རང་སྐབས་ཀྱི་སྤང་བྱ་ཕྲ་རག་རྣམ་

ཆོད་ནས་ཏིང་ངེ་འཛིན་མཐར་ཕྱིན་ཏེ། རོ་གཅིག་གི་རྟོགས་པ་དེ་དུ་མའི་སྣང་བ་ཤར་ནས། སྣང་སྲིད་འཁོར་འདས་ཀྱི་ཆོས་ཐམས་ཅད་སེམས་ཉིད་
ཆོས་སྐུ་ཐིག་ལེ་ཉག་གཅིག་གི་དངོས་གཞིར་རྗེན་ལྷང་ངེར་ཤར་བ་ལ། སྐྱེ་འཇིགས། འཕོ་འགྱུར། འཕེལ་འགྲིབ་རྒྱུན་ཆད་མེད་པ་རྒྱ་མཚོ་ཆེན་
པོའི་འཇིད་ལྟར་འགྱུར་བ་མེད་པའི་གདིང་ཆེན་པོ་ཐོབ་པ་ནི་རོ་གཅིག་ཆེན་པོའོ། །སློབ་དཔོན་པདྨས། སྣང་བ་དང་སྟོང་པ་མིང་ཙམ་དུ་ལྟོས་པའི་
པའི་ཆོས་ཉིད་ཀྱི་སྣང་བ། དངོས་པོ་མཚན་མར་མ་གྲུབ་པས་སྟོང་པར་མིང་བཏགས། སྟོང་པ་མེད་པ་མ་ཡིན། རང་བཞིན་གསལ་བས་མ་
འགགས་པས་སྣང་མིང་བཏགས་པ་ལས། དོན་ལ་སྣང་སྟོང་གཉིས་སྐད་ཅིག་ཀྱང་སྔ་ཕྱི་འཕོ་འགྱུར་ཐ་དད་དུ་མ་ངེས་པས་སེམས་ཀྱིས་མཚན་
ཉིད་ཅིར་ཡང་མ་འགག་མ་གྲུབ་མི་གནས་ཐམས་ཅད་དབྱེར་མེད་འོད་གསལ་ཆེན་པོར་གདོད་མ་ནས་ཡོད་པ་དེ་མངོན་སུམ་དུ་རིག་པ་ནི་རོ་གཅིག་ཆེན་པོ་

༄༅། །རྟོགས་པ་ཡིན། །ཅེས་དང་། རྒོད་ཚང་པས། རོ་གཅིག་ཆེན་པོ་སྣང་ཞིང་སྲིད་པའི་ཆོས་རྣམས་སྐྱེ་མེད་ཀྱི་ངང་དུ་ཞི་
བའམ༑ དག་པ་ནི། སྔར་གྱི་དེ་ཀ་མྱོང་བ་ཇེ་བརྟན་དུ་སོང་ནས། སྣང་བ་མི་འགགས་པ་འདི་ལ་བདེན་འཛིན་དག་པས། གཉིས་སུ་མེད་པའི་
རྟོགས་པ་དེ་ཉིད་ཉིན་པར་འཁོར་མོར་འོང་། མཚན་མོ་རྨི་ལམ་འགག་འདོད་པར་འདུག །གཉིས་འཛིན་གྱིས་སྣང་བ་དེ་མི་འགག །འཁོར་འདས་
ལ་སོགས་སྣང་ཚད་རྟོགས་པ་དེའི་ངོ་བོར་ཤར་ནས། གཉིས་འཛིན་གྱི་སྣང་བ་རྒྱུན་ཆད། དངོས་འཛིན་མེད་པའི་རྗེས་སྣང་སྒྱུ་བ་ཙམ་གཅིག་ཡོད། །
ཅེས་གསུངས་པས། གང་ཤར་གྱི་སྣང་བ་ཐམས་ཅད་རྟོགས་པ་དེའི་ཀློང་དུ་ཤར་བས། རྨི་ལམ་དུ་ཡང་འདྲེས་ནས་འོང་བར་གསུངས། དེ་ཡང་
ཉིན་པར་དྲན་མ་ཡེང་བ་ལ་ལྟོས་མི་དགོས་པར་རྨི་ལམ་དུ་འོང་བར་གསུངས། དྲན་པས་བཟུང་དགོས་དུས་ཀྱང་སྔོན་གྱིས་སྦྱངས་པ་དང་འདུན་པ་

དྲག་ན་སྤྲོས་བྲལ་དུས་སུ་ཡང་འོང་ལ། རྩ་ངན་པ་གཅིག་ལ་ནི་རོ་གཅིག་ཆེན་པོ་མན་ཆད་དུ་དྲན་པའི་རྩོལ་བ་ཆེན་པོས་བཟུང་དགོས་པར་གསུངས། 
སློབ་དཔོན་པདྨས། སྔོན་གྱི་སྦྱང་བ་གཙོ་བས། རྟོགས་པ་ཤར་མ་ཐག་མི་འོང་བ་ཡང་སྲིད། །ཅེས་གསུངས།
གཙོ་ཆེ་བ་ནི་རོ་གཅིག་འབྲིང་
པོ་ཡན་ཆད་ན་འོང་བར་གསུངས་ཏེ། ཡེ་ཤེས་གསང་བའི་རྒྱུད་ཕྱི་མ་ལས། ཉིན་པར་དང་རྨི་ལམ་གྱིས་འཁྲུལ་པ་བག་ཆགས་མ་དག་ན། ས་
བརྒྱད་ལ་ཡང་མི་གནས་ན། །པདྨ་ཅན་ལ་སྨྲོས་ཅི་དགོས། །ཅེས་དང་། ཕ་དམ་པས། ལྟ་བ་ཀློང་དུ་འགྱུར། སྣང་བ་ལམ་དུ་སློང་། ཅེས་
དང་༑ མཛོད་ལས། སྣང་བ་དང་སྟོང་པ་ཁྱད་མེད་ན། །ལྟ་བ་ཀློང་དུ་གྱུར་པ་ཡིན། །ཉིན་མོ་མཚན་མོ་ཁྱད་མེད་ན། །བསྒོམ་པ་ཀློང་དུ་
གྱུར་པ་ཡིན། །བདེ་བ་དང་སྡུག་པ་ཁྱད་མེད་ན། །སྤྱོད་པ་ཀློང་དུ་གྱུར་པ་ཡིན། །སངས་རྒྱས་དང་སེམས་ཅན་ཁྱད་མེད་ན། །འབྲས་བུ་

༄༅། །ཀློང་དུ་གྱུར་པ་ཡིན། །ཅེས་གསུངས་སོ། །དེ་ལྟར་རོ་གཅིག་ཆུང་ངུ་ནི་རོ་གཅིག་གི་གཞི། འབྲིང་པོ་ནི་ལམ། ཆེན་
པོ་ནི་འབྲས་བུའོ། །གསུམ་པ་སྐྱོན་དག་ཚུལ་ནི། སློབ་དཔོན་པདྨས། རོ་གཅིག་རྩལ་རྫོགས་ཙམ་ན་སྣང་སེམས་གཉིས་མེད་ཀྱི་འོད་གསལ་
ཤར་བས་ཤེས་བྱའི་སྒྲིབ་པའི་སྐྱོན་དག །ཉན་རང་དུ་མི་ལྡོག །དགའ་བྲོད་ལྷའི་བུའི་བདུད་བཅོམ། །ཅེས་དང་། ཞལ་གདམས་ལས། རོ་
གཅིག་བག་ཆགས་ཀྱི་དྲི་མ་དག །ཅེས་དང་། རོ་གཅིག་གི་དུས་སུ་འདུ་བྱེད་ཀྱི་ཕུང་པོ་དང་བྲལ། ཉོན་མོངས་པ་ཅན་གྱི་ཡིད་དག །ཅེས་
གསུངས༑ བཞི་པ་ཡོན་ཏན་སྐྱེ་ཚུལ་ནི། སློབ་དཔོན་པདྨས། ཡོན་ཏན་སྣང་བ་བླ་མར་ཤར། །ཆོས་བརྒྱད་རོ་སྙམ་སྣང་བ་བདེན་རྫུན་
བྲལ༑ །འོད་གསལ་གྱི་དོན་ལ་དགའ་བྲལ་གྱི་དགའ་བ་སྐྱེ། །བསྒོམ་ལ་ཕྱིར་མི་ལྡོག་པའི་ཡོན་ཏན་སྐྱེ། རྒྱུ་འབྲས་སྟོང་ཉིད་དུ་ཤེས་པས་

སྒྱུ་མ་ལྟ་བུའི་རྟེན་འབྲེལ་ལ་དབང་ཐོབ། བསྒྲིགས་ཤེས། བླ་མ་སངས་རྒྱས་ཆོས་སྐུར་མཐོང་བས་གཉིས་མེད་ཀྱི་བྱིན་རླབས་འཇུག །རང་
དོན་ཞོར་ལ་འབྱུང་ཞིང་། གཞན་དོན་བསྒྲུབ་པའི་དུས་ཡིན་པས་ཐེག་པ་ཆེན་པོ་བླ་མེད་དང་མཐུན། ཅེས་གསུངས།ལྔ་པ་ཏིང་ངེ་འཛིན་བོག་
འདོན་ཅིང་གོང་མ་ལ་སྦྱོར་ཚུལ་ནི། རྣལ་འབྱོར་གསུམ་པོ་འདི་ཐར་པ་བྱང་ཆུབ་ཀྱི་ལམ་ལ་སྲུས་བྱུང་བ་ཙམ་ཅིག་ཡིན་ཏེ། དཔེར་ན་ལོ་ཐོག་ལ་
སྲུས་བྱུང་བ་ཙམ་གྱིས་མི་ཆོག །སྟོན་ཐོག་མཐར་མ་ཕྱིན་གྱི་བར་དུ། སྐྱོང་བྲན་བྱེད་ནས་བོག་འདོན་དགོས་པ་བཞིན་དུ་རོ་གཅིག་གི་རྣལ་འབྱོར་
འདི༑ ལྟ་བ་ཅི་བཞིན་པ་མངོན་དུ་གྱུར་ཀྱང་། དེ་ཐོག་ཏུ་ལུས་ན་མཐར་ཐུགས་གི་འབྲས་བུ་མིན་པས། རོ་གཅིག་འབྲིང་པོར་མ་སླེབ་བར་དུ་
དགེ་བའི་བཤེས་གཉེན་ཡང་བརྟེན་དགོས། འབྲིང་པོར་སླེབ་ནས་བླ་མ་དགེ་བའི་བཤེས་གཉེན་བརྟེན་ཀྱང་རུང་། མ་བརྟེན་ཀྱང་རུང་། མདོ་

༄༅། །རྒྱུད་དགེ་བའི་བཤེས་གཉེན་དང་། སྣང་སྲིད་དགེ་བའི་བཤེས་གཉེན་བརྟེན་ཅིང་། དེའི་མན་ངག་ཟབ་མོའི་བདག་རྐྱེན་དང་། 
རང་གི་ཤེས་རབ་ཟབ་མོའི་ཉེར་ལེན་གཉིས་འཛོམ་པར་བྱས་ལ། ལྟ་བསྒོམ་སྤྱོད་གསུམ་ཡ་མ་བྲལ་བས་ཉམས་སུ་བླང་ནས་བོག་འདོན་ཅིང་གོང་མ་
ལ་སྦྱོར་བ་གལ་ཆེ་སྟེ། ཉམས་སྒྲོན་ལས། མཉམ་ཉིད་ངང་གནས་དགོངས་སྤྱོད་དང་། །དགོངས་པའི་ངང་ནས་ཤེས་རབ་ཀྱིས། །ཤེས་སྒྲིབ་
རབ་དང་འབྲིང་བཅོམ་ནས། །བརྩོལ་བ་མེད་པར་ལྷུན་གྲུབ་ཤོག །ཅེས་གསུངས་སོ། །བཞི་པ་བསྒོམ་མེད་ལ་ལྔ་སྟེ། བསྒོམ་མེད་ཀྱི་ངོ་བོ་
སྤྱིར་བསྟན་པ་དང་། བྱེ་བྲག་ཏུ་ཆེ་འབྲིང་ཆུང་གསུམ་དུ་དབྱེ་བ་དང་། སྐྱོན་དག་ཚུལ་དང་། ཡོན་ཏན་སྐྱེ་ཚུལ་དང་། ཏིང་ངེ་འཛིན་དེ་ལ་བོག་
འདོན་རྒྱུ་མེད་པར་བསྟན་པའོ། །དང་པོ་ནི། གསང་བ་བསམ་གྱིས་མི་ཁྱབ་པའི་རྒྱུད་ལས། རྡོ་རྗེ་ལྟ་བུའི་ཏིང་འཛིན་གྱིས། །བསྒོམ་དུ་མེད་པའི་

མཉམ་བཞག་ཆེན་པོ་ལ། །མཁྱེན་པའི་ཡེ་ཤེས་སངས་རྒྱས་ཞིང་ཁམས་མཐོང་། །མ་བཅོས་ལྷུན་གྲུབ་ཆོས་མཆོག་ཆེན་པོའི་ངང་། །ཅེས་པ་
དང་༑ ནམ་མཁའ་མཛོད་ཀྱི་མདོ་ལས། བསྒོམ་དུ་མེད་པའི་རྣལ་འབྱོར། །ཅེས་དང་། སློབ་དཔོན་པདྨས། གཉིས་མེད་ཤེས་བྱ་དག་པ་
བསྒོམ་མེད་རྣལ་འབྱོར། །ཅེས་དང་། སྟོན་པ་དགའ་རབ་རྡོ་རྗེས། བཞི་པ་ཡེ་ཤེས་ལྷུན་གྱིས་གྲུབ། །ཅེས་དང་། དྭག་པོ་བསྒོམ་ཆུང་གི་ཞལ་
གདམས་ལས། བསྒོམ་མེད་རྟོགས་པའི་འཁོར་ཡུག་ཡིན། །ཅེས་གསུངས་པའི་དོན་ནོ། །དེ་ཡང་འོག་མ་རོ་གཅིག་གི་ཏིང་ངེ་འཛིན་དེ་ཞེན་པ་མེད་
པར་ཐབས་མཁས་ཤིང་ཤེས་རབ་ཀྱིས་ཟིན་པར་སྐྱོང་བས། དེ་ཉིད་བསྒོམ་མེད་ཀྱི་རྣལ་འབྱོར་སུ་ཤར་ཏེ། གདོད་མའི་གནས་ལུགས་ལྷུན་གྲུབ་མཉམ་
པ་ཉིད་ཀྱི་དོན་མངོན་དུ་གྱུར་པ་ལ། ཤེས་བྱ་ཤེས་བྱེད། རྟོག་བྱ་རྟོགས་བྱེད། བསྒོམ་བྱ་བསྒོམ་བྱེད་གཉིས་སུ་མེད་པར་གཞི་ཐོག་ཏུ་འབྲས་བུ་

༄༅། །སྨིན༑ སྐུ་གསུམ་མ་དང་འཕྲད། ཡིན་ལུགས་ཡིན་བཞི་མངོན་དུ་གྱུར་པ་ལ་དྲན་པས་བཟུང་རྒྱུའམ། གསལ་དུ་འགྲོ་
རྒྱུ་འམ། གོམས་པར་བྱ་རྒྱུའམ། བོག་འདོན་རྒྱུ་གང་ཡང་མེད་པར་ཡེ་ཤེས་ཆེན་པོ་འཁོར་ཡུག་ཏུ་སོང་བའོ། །དེ་ལ་རོ་གཅིག་དང་བསྒོམ་མེད་གཉིས་
ཀྱི་ཁྱད་པར་ནི་ཡང་དག་གི་དྲན་པས་རྡོལ་མ་རྡོལ་ཡིན་པར་གསུངས་པས། ཡང་དག་གིས་དྲན་པས་མ་རྡོལ་ཕན་ཆད་རོ་གཅིག །ནམ་རྡོལ་ཙ་ན་བསྒོམ་
མེད༑ རོ་གཅིག་ནི་སེམས་ཀྱི་མཚན་ཉིད། བསྒོམ་མེད་ནི་སེམས་ཀྱི་གནས་ལུགས། རོ་གཅིག་ནི་སློབ་པའི་ཟུང་འཇུག །བསྒོམ་མེད་ནི་མི་
སློབ་པའི་ཟུང་འཇུག་ཡིན་པས་འོག་མའི་ཏིང་ངེ་འཛིན་ཐམས་ཅད་མཐར་ཕྱིན་པའི་འབྲས་བུ། གདོད་མའི་གནས་ལུགས་ལྷུན་གྲུབ་མཉམ་པ་ཉིད་ཀྱི་དོན་
མངོན་དུ་གྱུར་པ་ལ་བསྒོམ་བསྒྲུབ་ཀྱི་རྩོལ་བ་མེད་པར་ཡེ་ཤེས་ཆེན་པོར་འཁོར་ཡུག་ཏུ་སོང་བ་སྟེ། རྡོ་རྗེ་འཆང་གིས། བསྒོམ་མེད་བསྒོམ་པ་པོ་ཡང་

མེད༑ །ཅེས་དང་། ཀུན་ཏུ་ཡོད་པ་དང་བྲལ་ཞིང། །ཕུང་པོ་ཁམས་དང་སྐྱེ་མཆེད་མེད། །གཟུང་དང་འཛིན་པ་རྣམས་སྤང་སྟེ། །ཆོས་བདག་
མེད་པས་མཉམ་པ་ཉིད་པའོ། །ཅེས་པ་དང་། དགོངས་འདུས་ལས། མཉམ་པས་མཉམ་པའི་དོན་མཐོང་ནས། །མཉམ་རྫོགས་ཡུལ་ཤེས་
དབྱིངས་ཡེ་ཤེས། །ཀུན་རིག་ཀུན་རྫོགས་ཀུན་ཏུ་སྣང། །ཐམས་ཅད་བརྡལ་བ་ཆོས་ཉིད་པ། །ཅེས་དང་། ངེས་དོན་འདུས་པའི་རྒྱུད་ལས། 
མ་བསྒོམ་ཆོས་ཉིད་བྲལ་བ་མེད། །ཡང་དག་སངས་རྒྱས་དགོངས་པ་ལས། །འཕོ་འགྱུར་མེད་ཕྱིར་འདུས་མ་བྱས། །དེ་རྟོགས་རྣལ་འབྱོར་སྐལ་
ལྡན་གྱིས། །མ་བསྒོམ་ཆོས་ཉིད་རང་བྱུང་ཐུགས། །ཅེས་དང་། ཐར་པ་ཆེན་པོ་ཕྱོགས་སུ་རྒྱས་པའི་མདོ་ལས། མི་ལྟ་མི་བསྒོམ་བསྒོམ་སྤྱོད་
ཀུན་དང་བྲལ། །ཡང་དག་པའི་ཆོས་ལ་ཡང་མི་འཇུག །དེ་ལས་ལོག་པར་འགྱུར་བ་ཡང་མ་ཡིན། །ཅེས་དང་། སློབ་དཔོན་པདྨས། དེ་ལ་

༄༅། །བློས་བསྒོམ་དུ་མེད་པས་བསྒོམ་མེད་ཀྱི་རྣལ་འབྱོར་ཞེས་བྱའོ། །ཅེས་དང་། སྲ་ཁྲིད་ལས། རང་གི་ངོ་བོ་ཆོས་ཀྱི་སྐུ། །དཔེ་ནི་
དཔེ་མེད་ནམ་མཁའ་འདྲ། །རྟགས་ནི་སངས་རྒྱས་རྫུ་འཕྲུལ་འབྱུང་། །འབྲས་བུ་ཡེ་ཤེས་ཉིད་ཡིན་ནོ། །ཅེས་དང་། ཉམས་སྒྲོན་ལས། ལྷུན་རྫོགས་
ངང་ལས་མ་གཡོས་ཤིང་། །ཞིང་ཁམས་མཐར་ཐུག་མེད་པ་རུ། །ཐུགས་རྗེའི་སྤྲུལ་པ་སྣ་ཚོགས་ཀྱིས། །གང་ལ་གང་འདུལ་དེ་རྫོགས་མཛད། །མཐའ་
དབུས་གཉིས་མེད་དེ་བཞིན་གཤེགས། །ནམ་མཁའི་དཔེ་ལྟར་མཚོན་དུ་མེད། །ཆ་ཙམ་དཔག་བསམ་རིན་ཆེན་ཤིང་། །མེ་ལོང་ཉི་མའི་སྙིང་པོ་འདྲ། །
རྟགས་ནི་སངས་རྒྱས་རྫུལ་འཕྲུལ་དང་། །ཡོན་ཏན་ཐམས་ཅད་རང་བཞིན་རྫོགས། །མ་བསྒྲིབ་ཀུན་གསལ་མངོན་ཤེས་དྲུག །ཀུན་མཁྱེན་མེ་ལོང་ཚུལ་གཟིགས་པ། །
ཡུལ་དང་མཁྱེན་ཚད་རྒྱལ་བ་དང་། །འདྲ་ལ་བག་ལ་ཉལ་བས་ཕྱེས། །ཅེས་གསུངས་པས། བསྒོམ་མེད་འབྲིང་པོའམ། ས་བཅུའི་རྒྱུན་གྱིས་ཐ་མ་ན། 

གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཤེས་སྒྲིབ་ཕྲ་བའི་ཡང་ཕྲ་བཅོམ་ནས་སྒྲིབ་པ་གསུམ་གཏན་དག་དོན་གཉིས་ཕུན་སུམ་ཚོགས་པའི་སངས་རྒྱས་ཐོབ་
སྟེ༑ ཉམས་སྒྲོན་ལས། མཐའ་བྲལ་འོད་གསལ་འདུས་མ་བྱས། །དམིགས་མེད་རང་རིག་ཤེས་རབ་ཀྱིས། །སྐད་ཅིག་གཅིག་ལ་ཐ་མ་ཡི། །བག་
ལ་ཉལ་བཅོམ་དེ་བཞིན་གཤེགས། །ཀུན་སངས་ཀུན་དངོས་རྫོགས་སངས་རྒྱས། །ཅེས་པ་དང་། སྙིང་ཐིག་ལས། ཆོས་སྣང་ཟད་སར་སྐྱོལ་
བ་ཡི། །རྫོགས་ཆེན་བྱ་བྲལ་འབྲས་བུ་ཐོབ། །ཅེས་དང་། གསང་ཐིག་ལས། གཟུང་འཛིན་དག་པ་རང་ཉིད་ལས། །སངས་རྒྱས་ཞེས་སུ་
གདག་པ་ཡིན། །ཅེས་དང་། སྡུད་པ་ལས། འདུ་ཤེས་རྣམ་པར་བཤིག་ནས་སྤང་པ་ཕ་རོ་ལ་འའགྲོ། །ཅེས་དང་། ཤེས་རབ་སྙིང་པོ་ལས། ཕྱིན་
ཅི་ལོག་ལ་ཤིན་ཏུ་འདས་ནས། །མྱ་ངན་ལ་འདས་པ་ཆེན་པོའི་མཐར་ཕྱིན་ཏོ། །ཅེས་དང་། སྤྱོད་འཇུག་ལས། གང་ཚེ་དངོས་དང་དངོས་མེད་

༄༅། །པ༑ །བློ་བོ་ཡི་མདུན་ན་མི་གནས་ཏེ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཅེས་དང་། ན་རོ་
པས༑ སྟོང་པའི་འཛིན་བློ་རང་སར་གྲོལ། །བློ་བྲལ་ཡིད་ལ་བྱར་མེད་པས། །འདི་ནི་སངས་རྒྱས་ཀུན་གྱིས་ལམ། །ཅེས་གསུངས་པས། །བློ་
དང་བྲལ་བ་སྟེ། སོ་སོ་སྐྱེ་བོ་ཐ་མལ་པ་ལ། གཟུང་འཛིན་གྱིས་རྟོག་པ་རང་ཁ་མའི་བློ། ཚོགས་སྦྱོར་དུ་སྤང་བྱ་གཟུང་འཛིན་དང་། གཉེན་པོ་ཡེ་
ཤེས་གཉིས་འདོར་ལེན་གྱིས་བློ། མཐོང་བསྒོམ་སུ་སྤང་གཉེན་ངོ་བོ་གཅིག་ཀྱང་། གཉེན་པོ་ཡེ་ཤེས་བསྟེན་པའི་བློ་མཐར་ལམ་དུ་གཉེན་པོ་ཡེ་ཤེས་
ཀྱི་ཕྲ་སྙེམས་ཀྱི་བློ། སངས་རྒྱས་ནི་བློ་དེ་དག་ཐམས་ཅད་ལས་འདས་པའི་འཛིན་མེད་ཀྱི་ཡེ་ཤེས་སམ། གྲོལ་ཚུལ་ཡང་བློ་གཉིས་འཛིན་གྱིས་སྒྲིབ་པ་
ཇེ་སངས། གཉིས་མེད་ཀྱི་ཡེ་ཤེས་ཇེ་རྒྱས་ལ་སོང་སྟེ། མཐར་སྒྲིབ་པ་མ་ལུས་པ་སྤང་བའི་ཡེ་ཤེས་མ་ལུས་པ་ཕྱོགས་མེད་དུ་རྒྱས་པའོ། །ངེས་

དོན་འདུས་པ་ལས། མ་རིག་སེམས་སངས་སྒྲིབ་པ་དག །ཐམས་ཅད་མཁྱེན་པའི་ཡེ་ཤེས་རྒྱས། །ཞེས་པ་དང་། རང་བྱུང་བདེ་བ་ལས། མ་
རིག་སྒྲིབ་པ་ཐམས་ཅད་སངས། །རང་བྱུང་རིག་པའི་ཡེ་ཤེས་རྒྱས། །ཅེས་དང་། རང་ཤར་ལས། མཚན་མར་འཛིན་པའི་འཁོར་བ་སངས། །
ཡེ་ཤེས་སྐུ་ཉིད་དོན་ལ་རྒྱས། །སངས་རྒྱས་ཞེས་ཀྱང་དེ་ལ་བྱ། །ཅེས་དང་། བྱང་ཆུབ་སེམས་དཔའི་སྐྱོབ་པ་ལས། རང་བྱུང་ཡེ་ཤེས་སྤྲོས་དང་
བྲལ་བས་སངས། །སྤྲོས་བྲལ་རྟོགས་པ་གདིང་དུ་གྱུར་པས་རྒྱས། །ཅེས་གསུངས་སོ། །གཉིས་པ་བྱེ་བྲག་ཆེ་འབྲིང་ཆུང་གསུམ་དུ་དབྱེ་བ་ལ་གཉིས་
ཏེ༑ མདོར་བསྟན་པ་དང་། རྒྱས་པར་བཤད་པའོ། །དངོས་པོ་ནི། གདོད་མའི་གནས་ལུགས་ལྷུན་གྲུབ་མཉམ་པ་ཉིད་ཀྱི་དོན་མངོན་སུམ་དུ་
གྱུར་པ་ལ། བསྒོམ་བྱ་བསྒོམ་བྱེད་མེད་པར་མཉམ་བཞག་ཡེ་ཤེས་ཀྱི་འཁོར་ཡུག་གཅིག་ཏུ་གྱུར་ཀྱང་། ཤེས་བྱ་བག་ལ་ཉལ་གྱི་སྒྲིབ་པ་ཕྲ་བ་ཡོད་

པའི་ཆ་ནས་བསྒོམ་མེད་ཆུང་ངུ་། ཡང་ཕྲ་ཡོད་པའི་ཆ་ནས་འབྲིང་པོ། །ཡང་ཕྲ་དང་བཅས་པ་དག་ནས་སྒྲིབ་གསུམ་གཏན་
དག་གི་སངས་རྒྱས་ཐོབ་པའི་ཆ་ཆེན་པོའོ། །གཉིས་པ་རྒྱས་པར་བཤད་པའི་བསྒོམ་མེད་ཆུང་ངུ་ནི། བསྒོམ་བྱ་བསྒོམ་བྱེད་མེད་པར་མཉམ་བཞག་ཡེ་
ཤེས་ཀྱི་འཁོར་ཡུག་གཅིག་ཏུ་གྱུར་པའོ། །དེ་ཡང་འོག་མ་རོ་གཅིག་གི་དུས་སུ་དྲན་པས་ཟིན་མ་ཟིན་ལ་ལྟོས་ཏེ། བྲལ་བ་མེད་ཀྱང་ཐོབ་པ་ཡོད་པའི་
གཉིས་འཛིན་གཅིག་ཡོད། དེ་ཡང་རོ་གཅིག་ཆུང་ངུའི་དུས་སུ་གཉིས་འཛིན་རག་ལ། དེ་ནས་ཏིང་ངེ་འཛིན་ཇི་བརྟན་ལ་སོང་བ་བཞིན་དུ། གཉིས་
འཛིན་ཇེ་ཕྲ་ཇེ་ཕྲར་སོང་སྟེ་རོ་གཅིག་ཆེན་པོར་ཡང་ཕྲ་མོ་ཡོད། འདིར་གཉིས་འཛིན་ཕྲ་མོ་དེ་ཡང་མེད་པར་མཉམ་བཞག་ཡེ་ཤེས་ཀྱི་འཁོར་ཡུག་གཅིག་
ཏུ་གྱུར་ཀྱང་། ཤེས་བྱ་བག་ལ་ཉལ་གྱིས་དྲི་མ་ཆ་ཕྲ་བ་གཅིག་ཡོད་པར་གསུངས། དེ་ངོས་བཟུང་བ་ནི། ཉིན་པར་མཉམ་རྗེས་མེད་ཀྱང་མཚན་

མོ་གཉིད་ཀྱི་དུས་སུ་ངོ་མ་ཤེས་སམ། ལུང་མ་བསྟན་མངོན་ཙམ་རེ་འོང་བར་གསུངས། རྒོད་ཚང་པས། ཉིན་པར་གྱི་དུས་སུ་ཡང་སྒྱུ་མའམ་
སྟོང་གསལ་མངོན་ཙམ་རེ་འོང་བར་གསུངས། འདི་ཤེས་བྱའི་སྒྲིབ་པ་གཉིས་ལ་ཤེས་བྱས་ཤེས་སུ་མི་སྟེར་བའི་སྒྲིབ་པའི་ལྷག་མ་ཡིན། བག་ལ་
ཉལ་གཉིས་ལ། ཉོན་མོངས་བག་ལ་ཉལ་གྱིས་སྒྲིབ་པའི་ལྷག་མ་ཡིན། ཤེས་བྱས་ཤེས་སུ་མི་སྟེར་བ་དང་། ཉོན་མོངས་བག་ལ་ཉལ་གཉིས་
དོན་གཅིག་མིང་གི་རྣམ་གྲངས་ཡིན། ཤེས་བྱ་དམ་འཛིན་གྱིས་སྒྲིབ་པ་དང་ཤེས་བྱ་བག་ལ་ཉལ་གཉིས་དོན་གཅིག་མིང་གི་རྣམ་གྲངས་ཡིན། དེ་བཞི་ཀ་
ཕྱོགས་གཅིག་ཏུ་བསྡོམ་པ་ལ། ཤེས་བྱ་བག་ལ་ཉལ་གྱི་སྒྲིབ་པ་ཟེར། དེ་ཡང་དཔེར་ན་མུན་རུག་རྒྱུ་མེད་ན། ནམ་ལང་མི་དགོས། མུན་
རུག་པ་ལ་ལྟོས་ཏེ། ནམ་ལང་དགོས་པ་བཞིན་དུ། སྤང་བྱ་ཉོན་མོངས་པ་བག་ལ་ཉལ་དེ་མེད་ན་གཉེན་པོ་ཡེ་ཤེས་ལ་གསལ་འགྲིབ་མེད། སྤང་

༄༅། །བྱ་ཉོན་མོངས་བག་ལ་ཉལ་དེ་ཡོད་པ་ལ་ལྟོས་ཏེ། གཉེན་པོ་ཡེ་ཤེས་རང་གསལ་དུ་ཤར་བའི་ངང་ལ་བསྒོམ་དགོས་པ་ལ། ཤེས་
བྱ་དམ་འཛིན་ནམ། ཤེས་བྱ་བག་ལ་ཉལ་ཟེར། དེ་ལྟར་བསྒོམ་ཡང་འོག་མ་གཟུང་དྲན་ལྟ་བུའི་རྩོལ་བ་མེད་པ་ཨ་ཅང་ཆེ། ཡང་དག་དྲན་པ་ལྟ་བུའི་
རྩོལ་བ་ཡང་མེད་པར་ཆོས་ཉིད་ངང་བསྒོམ་ཡིན་པས་རྩོལ་མེད་ཀྱི་དྲན་པ་ཟེར། དེ་ལྟར་རྩོལ་མེད་ཀྱི་ངང་ནས་བསྒོམ་དགོས་ཏེ། ཆོས་རྗེ་བྱང་སེམས་
པས༑ བསྒོམ་བྱ་བསྒོམ་བྱེད་མེད་པ་གཉུག་མའི་ངང་། །འོད་གསལ་ངང་ལ་བསྒོམ་པའི་ཆེད་འཛིན་པྲ། །དེ་བསྒོམ་མེད་ཆུང་ངུ་ཡིན་པར་
གསུངས༑ ཅེས་གསུངས། དེ་ཡང་བག་ལ་ཉལ་འདི་གཅོད་པར་བྱེད་པ་ལས། སྡིག་པ་མི་དགེ་བའི་ལས་དང་། ཡ་ང་བ་སྡུག་བསྔལ་བའི་
ལས་ལ་སོགས། རོ་སྙོམས་ཀྱིས་སྤྱོད་པ་དང་བསྲེས་ཤིང་བསྒོམ་ན་ཆོད་ཐུབ་པར་གསུངས། དེ་ལྟར་རོ་སྙོམ་གྱི་སྤྱོད་པ་ལ་བརྟེན་རུང་མ་བརྟེན་

རུང་༑ བག་ལ་ཉལ་ཆོད་ཚུལ་ནི། དཔེར་ན་ཉི་མ་ཤར་བས་མུན་པ་རང་ཤུག་གི་སངས་བ་བཞིན་དུ། གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་ལ་
བརྟན་པ་ཐོབ་ནས་འཁོར་ཡུག་ཏུ་སོང་བས། སྤང་བྱ་བག་ལ་ཉལ་གྱིས་སྒྲིབ་པ་རང་ཤུགས་ཀྱིས་སངས་པའོ། །དེ་ལྟར་ཉོན་མོངས་བག་ལ་ཉལ་ཆོད་
པས༑ 
ཤེས་བྱ་བག་ལ་ཉལ་ཡང་རང་ཤུགས་ཀྱིས་ཆོད་པའོ། །དེ་ལྟར་བསྒོམ་མེད་ཆུང་ངུའི་སྐབས་ཀྱི་བག་ལ་ཉམ་ཕྲ་བ་དེ་ཆོད་ཀྱང་། འབྲིང་
པོའི་སྐབས་སུ་ཡང་ཕྲ་གཅིག་འོང་བར་གསུངས་པ་ནི། བག་ལ་ཉལ་གྱི་ངོ་བོ་སྔ་མ་དང་འདྲ་ཡང་ཕྲ་རག་གི་ཁྱད་པར་དབྱེ་བའོ། །སྔ་མ་ནི་ཞག་རེ་
ལན་རེའམ། ལན་གཉིས་གསུམ་འོང་བར་ཡང་རུང་ལ། ཟླ་རེ་ཐང་རེའམ། ལན་གཉིས་གསུམ་འོང་ཡང་རུང་ངོ་། །འདི་ནི་ལོ་རེ་ལན་རེའམ། 
ལོ་བརྒྱད་རེས་ལན་རེ་ཙམ་འོང་བར་གསུངས། བག་ལ་ཉལ་ཕྲ་རག་འདི་གཉིས་ནི་རྗེས་ཤེས་ཀྱི་ཚུལ་དུ་འོང་ལ་སེམས་ཅན་གྱི་ཁམས་ལ་དམིགས་

༄༅། །མེད་ཀྱི་སྙིང་རྗེར་འཇུག་པ་ནི།བསྒོམ་མེད་ཀྱི་རྗེས་ཤེས་སྙིང་རྗེར་ཤར་བྱ་བ་ཡིན་ཀྱང་། མཉམ་བཞག་གི་ངང་ལས་མ་གཡོས་
སོ༑ སྡུད་པ་ལས། མཉམ་པར་མ་བཞག་སེམས་ཅན་ཁམས་ལ་སྙིང་རྗེར་འཇུག །བར་སྐབས་དེར་ཡང་སངས་རྒྱས་ཆོས་ལ་ཡོང་མི་ཉམས། །ཅེས་
གསུངས༑ དེ་ལ་བསྒོམ་མེད་འབྲིང་པོ་ནི། གདོད་མའི་གནས་ལུགས་འདུས་མ་བྱས་ཤིང་ལྷུན་གྱིས་གྲུབ་པའི་ཡེ་ཤེས་མངོན་དུ་གྱུར་པ་ལ། བསྒོམ་
བསྒྲུབ་ཀྱིས་རྩོལ་བ་མེད་པར་མཉམ་བཞག་ཡེ་ཤེས་ཀྱི་འཁོར་ཡུག་གཅིག་ཏུ་གྱུར་ཀྱང་། ཡེ་ཤེས་ཀྱི་རང་སྒྲིབ་ལ་མི་ཤེས་པའི་ཟིལ་ཞེས་བྱ་བ་རྟོག་མེད་
རང་གསལ་ལུང་མ་བསྟན་མངོན་ཙམ་རེ་འོང་བ་དེས། ཅི་སྙེད་མཁྱེན་པའི་ཡེ་ཤེས་ལ་སྐད་ཅིག་མ་རེ་སྒྲིབ་ནུས་པ་དེ་ལ་བསྒོམ་མེད་ཉི་མ་སྤྲིན་གྱིས་བཀབ་ཟེར་ཏེ། 
ཆོས་རྗེ་བྱང་སེམས་པས། ལྷུན་གྲུབ་འོད་གསལ་གསལ་འགྲིབ་མེད་པའི་ངང་། །ཉིན་མཚན་གཉུག་མའི་རྦ་ཀློང་གཅིག་ཏུ་གྱུར། །དེ་

དུས་རང་གསལ་རྟོག་མེད་ལུང་མ་བསྟན། །སྐད་ཅིག་ཡུན་ལ་ཇི་སྙེད་མཁྱེན་པ་སྒྲིབ། །དེ་ཡོད་བསྒོམ་མེད་འབྲིང་པོ་ཡིན་པར་གསུངས། །ཅེས་
གསུངས༑ བག་ལ་ཉལ་ཡང་ཕྲ། དེ་གཅོད་པ་ལ་གཞན་སྟོབས་ཀྱི་གཅོད་པ་དང་། བདག་སྟོབས་ཀྱི་གཅོད་པ་གཉིས། དང་པོ་ནི། ཀུན་
བཟང་ཡབ་ཡུམ་གཉིས་ཁ་སྦྱོར་ཡང་དག་བདུན་ལྡན་མཛད་པའི་བྱང་སེམས་ཆེན་པོ་ལྕེ་ཐོག་ཏུ་བཞག་པས་ཆོད་ཐུབ་པར་སྒྱུ་འཕྲུལ་ནས་གསུངས། གཉིས་
པ་བདག་སྟོབས་ཀྱི་གཅོད་པ་ནི། དཔེར་ན་ཉི་མའི་སྙིང་པོ་ལ་མུན་པ་ཆགས་པ་མེད་པ་བཞིན་དུ། གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་ལ་བརྟན་པ་ཐོབ་
ནས་འཁོར་ཡུག་ཏུ་སོང་བས། སྤང་བྱ་བག་ལ་ཉལ་གྱིས་སྒྲིབ་པ་རང་ཤུགས་ཀྱི་སངས་པའོ། །དེ་ལྟར་ཤེས་བྱའི་སྒྲིབ་པ་ཡང་ཕྲ་དང་བཅས་པ་ཆོད་
ནས༑ ལམ་གྱིས་འོད་གསལ་མཐར་ཕྱིན། གཞིའི་འོད་གསལ་མ་ཐོག་ཏུ་སླེབ་ནས། སྒྲིབ་གཉིས་གཏན་དག །དོན་གཉིས་ཕུན་སུམ་ཚོགས་

༄༅། །ཀྱིས་སངས་རྒྱས་ཐོབ་པ་ནི་བསྒོམ་མེད་ཆེན་པོའོ། །གསང་སྒྲོན་ལས། མཐར་ཕྱིན་ཉེས་པ་གཉིས་ཟད་པས། །ཆོས་
རྣམས་ཟད་སར་སྐྱོལ་བར་གྱིས། །ཅེས་གསུངས་པས། གཞིའི་ཉེས་པ་ཟད་དེ་གཞི་དོན་རྟོགས།ལམ་གྱི་ཉེས་པ་ཟད་མཐར་ཐུགས་གི་འབྲས་
བུ་ཐོབ་པའོ། །མཚན་བརྗོད་ལས། སྐད་ཅིག་གཅིག་གི་བྱེ་བྲག་ཕྱེད། །སྐད་ཅིག་གཅིག་གི་རྫོགས་སངས་རྒྱས། །ཅེས་པ་དང་། སྐད་ཅིག་སྔ་མ་
ལ་གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཤེས་སྒྲིབ་ཕྲ་བའི་ཕྲ་བ་བཅོམ། སྐད་ཅིག་ཕྱི་མ་ལ་མཐར་ཐུགས་གི་སངས་རྒྱས་ཐོབ་པའོ། །ཏིང་ངེ་འཛིན་མཆོག་
དམ་པའི་མདོ་ལས། རྡོ་རྗེ་ལྟ་བུའི་ཏིང་འཛིན་གྱིས། །སྐྱེ་བ་མེད་པ་ཆོས་ཀྱི་སྐུ། །གསལ་ལ་མ་འགག་ལོངས་སྤྱོད་རྫོགས། །གར་ཡང་མི་གནས་སྤྲུལ་
པའི་སྐུ། །སློབ་དཔོན་པདྨས། དེ་ལྟར་རིག་པ་ཡེ་ཤེས་ཆོས་ཀྱི་སྐུ་ལ་འཁོར་འདས་ཀྱི་ཆོས་ཇི་སྙེད་པ་ཐམས་ཅད་གཉིས་འཛིན་གྱིས་རྟོག་པ་མི་མངའ་བར་

ས་ལེར་མཁྱེན། དེ་དག་ཐམས་ཅད་ཀྱང་གཉིས་སུ་མི་གཟིགས་པར་གཉིས་མེད་ཆོས་སྐུ་མཉམ་པ་ཉིད་ཀྱི་ཡེ་ཤེས་ཅི་ལྟ་བའི་ངང་ལ་འགྱུར་བ་མེད་པར་མ་
བཅོས་ལྷུན་གྱིས་གྲུབ་པ་ནི་བསྒོམ་མེད་ཆེན་པོའི་རྟོགས་པ་ཡིན། ཅེས་དང་། རྒོད་ཚང་པས། བསྒོམ་མེད་ཆེན་པོ་འོད་གསལ་གཉིས་མ་བུ་འདྲེས་
མཉམ་བཞག་རྗེས་ཐོབ་མེད་པར་གཉུག་མ་མ་ཐོག་ཏུ་སླེབ་པས་རང་དོན་ཆོས་སྐུ་ཐོབ། གཉུག་མའི་རང་རྩལ་ཕྱོགས་མེད་དུ་ཤར་ནས་གཞན་དོན་གཟུགས་སྐུ་
གཉིས་ཀྱིས་འཁོར་བ་མ་སྟོང་གི་བར་དུ་འགྲོ་དོན་རྒྱུན་ཆད་མེད་པར་མཛད་པ་དེ་ལ་བཅུ་གཅིག་ཀུན་ཏུ་འོད་ཀྱི་ས་ཟེར། ཅེས་དང་། ཉམས་སྒྲོན་ལས། 
ལྷུན་གྲུབ་རྣལ་འབྱོར་དགོངས་སྤྱོད་དང་། །མཐའ་བྲལ་འོད་གསལ་འདུས་མ་བྱས། །ཅེས་པ་ལ་སོགས་གོང་བཞིན་ནོ། །དེ་ལ་རྣལ་འབྱོར་བཞི་པ་འདིའི་
སྐབས་ཀྱི་བདེ་གསལ་མི་རྟོགས་གསུམ་ནི། ཆོས་སྐུ་ནི་མི་རྟོག་པའོ། །ལོངས་སྐུ་ནི་བདེ་བ། སྤྲུལ་སྐུ་ནི་གསལ་བ། སྐུ་གསུམ་དབྱེར་མེད་པ་ནི་

༄༅། །བདེ་གསལ་མི་རྟོག་དབྱེར་མེད་པའོ། །དེ་ལྟར་བསྒོམ་མེད་ཆུང་ངུ་ནི་བསྒོམ་མེད་ཀྱི་གཞི། འབྲིང་པོ་ནི་ལམ། ཆེན་པོ་ནི་
འབྲས་བུའོ། །གསུམ་པ་སྐྱོན་དག་ཚུལ་ནི། སློབ་དཔོན་པདྨས། སྒྲིབ་པའི་སྐྱོན་ཐམས་ཅད་དག །ས་བཅུ་མན་ཆད་མི་ལྡོག །འཆི་བདག་
གིས་བདུད་བཅོམ། སྐྱེ་ཤི་དང་བྲལ། ཅེས་པ་དང་། དྭག་པོ་བསྒོམ་ཆུང་གི་ཞལ་གདམས་ལས། བསྒོམ་མེད་ཤེས་བྱའི་དྲི་མ་དག །ཅེས་དང་། 
བསྒོམ་མེད་ཀྱི་དུས་སུ་རྣམ་པར་ཤེས་པའི་ཕུང་པོ་དང་བྲལ། ཀུན་གཞིའི་རྣམ་ཤེས་དག །ཅེས་སོ། །བཞི་པ་ཡོན་ཏན་སྐྱེ་ཚུལ་ནི། སློབ་དཔོན་པདྨས། 
ཡོན་ཏད་བླ་མ་དང་གཉིས་སུ་མེད་པར་སངས་རྒྱས། སྣང་སྲིད་ཆོས་སྐུར་གྲོལ། ལྷན་ཅིག་སྐྱེས་པའི་བདེ་བ་སྐྱེ། མཐར་ཕྱིན་པའི་ཡོན་ཏན་འདུས་མ་
བྱས་ཤིང་ལྷུན་གྱིས་གྲུབ་པའི་ཡེ་ཤེས་མི་སློབ་པའི་ཟུང་འཇུག་རང་དོན་ཆོས་སྐུར་སངས་རྒྱས་ནས། ནམ་མཁའ་ལྟ་བུའི་རྟེན་འབྲེལ་ལ་དབང་བསྒྱུར་བས། 

གཟུགས་སྐུ་གཉིས་ཀྱི་འཁོར་བ་མ་སྟོང་གི་བར་དུ་འགྲོ་དོན་རྒྱུན་ཆད་མེད་པར་མཛད་པས། ཐེག་པའི་མཐར་ཐུག་བླ་ན་མེད་པའི་དགོངས་པ་དང་མཐུན། ཅེས་
སོ༑ །ལྔ་པ་ཏིང་ངེ་འཛིན་དེ་ལ་བོག་འདོན་རྒྱུ་མེད་པར་བསྟན་པ་ནི། རྣལ་འབྱོར་བཞི་པ་འདི་ཐར་པ་བྱང་ཆུབ་ཀྱིས་ལམ་མཐར་ཕྱིན་པའི་འབྲས་བུ་ཡིན་ཏེ། 
དཔེར་ན་སྟོན་ཐོག་མཐར་ཕྱིན་ནས། རྔ་རན་པ་ལ་བོག་འདོན་རྒྱུ་མེད་པ་བཞིན་དུ། བསྒོམ་མེད་ཆེན་པོའི་རྣལ་འབྱོར་འདི་ནི་རྣམ་པ་ཐམས་ཅད་མཁྱེན་པ་
ཡང་དག་པར་རྫོགས་པའི་སངས་རྒྱས་ཡིན་པས། དེ་ལ་བོག་འདོན་རྒྱུ་མེད་པའོ། །གསང་སྒྲོན་ལས། མཇལ་དང་ཐོས་དང་རྟོགས་དང་གོམས། །
ཕུལ་དུ་ཕྱིན་ན་བྱ་རྩོལ་བྲལ། །ཅེས་པ་དང་། གཙང་པ་རྒྱ་རས་ཀྱིས། རྩེ་གཅིག་ཉམས་ཀྱི་སྣང་ཆ་ཡིན། །ལོ་ཀའི་ལམ་སྟེ་ལས་རྣམས་སོགས། །
སྤྲོས་བྲལ་ཕ་ཡུལ་མཐོང་བ་ཡིན། །རྫུན་སྣང་ངེས་མེད་ལྟད་མོ་ཆེ། །རོ་གཅིག་སྣང་བ་བསྒོམ་དུ་ཤར། །འཁོར་ཡུག་ས་རུ་སོང་བ་ཡིན། །བསྒོམ་མེད་

༄༅། །ཆོས་སྐུའི་གཏན་ས་ཟིན། །བྱ་རྩོལ་ཀུན་དང་བྲལ་བ་ཡིན། །ཅེས་དང་། བཻ་རོ་ཙ་ནས། སློབ་དཔོན་པདྨ་ལ། བསྒྲུབ་པ་
མཐར་ཕྱིན་པའི་ཚད་གང་ལགས། ཞུས་པས། བསྒོམ་པ་མཐར་ཕྱིན་པའི་ཚད་ནི། ཅི་ཙམ་བསྒོམ་ཀྱང་ཡོན་ཏན་མ་མཐོང་། ཅི་ཙམ་མ་བསྒོམ་
ཡང་སྐྱོན་མ་མཐོང་སྟེ། བསྒོམ་དུ་མེད་པ་བསྒོམ་མཐར་ཕྱིན་པའི་ཚད་ཡིན། ཅེས་དང་། ཏིང་ངེ་འཛིན་མཆོག་དམ་པའི་མདོ་ལས། སེམས་ཅན་ཡེ་
ནས་སངས་རྒྱས་ཉིད། །སེམས་ཉིད་གདོད་ནས་འོད་གསལ་ཡང་། །མ་རྟོག་འཁྲུལ་ན་སྡུག་བསྔལ་ཉིད། །རང་ངོ་ཤེས་པས་རང་སར་གྲོལ། །དཔའ་
བར་འགྲོ་བའི་ཏིང་འཛིན་གྱིས། །ཡུལ་སྣང་སྒྱུ་མ་ལྟ་བུར་ཤེས། །སྒྱུ་མ་ལྟ་བུའི་ཏིང་འཛིན་གྱིས། །མཉམ་རྗེས་གཉིས་ཀྱི་འཛིན་པ་བྲལ། །རྡོ་རྗེ་ལྟ་
བུའི་ཏིང་འཛིན་གྱིས། །སྐྱེ་བ་མེད་པ་ཆོས་ཀྱི་སྐུ། །གསལ་ལ་མ་འགག་ལོངས་སྤྱོད་རྫོགས། །གར་ཡང་མི་གནས་སྤྲུལ་པའི་སྐུ། །ཅེས་སོ། དེ་

ལྟར་རྣལ་འབྱོར་བཞི་རིམ་གྱིས་ལམ་རིམ་པ་ལྟར་བསྒྲོད་ནས། དག་ལུགས་ཆོད་ཚུལ་འདི་ལ། རིག་པ་རྐྱང་དེད་སྐད་ཅིག་མའི་འགྲོས་འདིའི་གསང་རིག་
དགོས༑ དེ་མ་རིག་ན་མཉམ་རྗེས་ཀྱི་བྱེ་བྲག་མི་འབྱེད། འཁྲུལ་གྲོལ་གྱི་སྐྱོན་ཡོན་མི་རིག །ཕྱི་མཚན་གྱིས་གོ་བ་སྤོམ་ཡོར་དུ་སོང་ནས་ཡིན་སྙམ་གྱི་
ཐོག་ཏུ་ལུས་ཉན་ཡོད། སྐད་ཅིག་མ་རང་སར་རང་ངོ་ཤེས་དགོས་པའི་ཕྱིར། རྒྱལ་བའི་བཀའ་མདོ་རྒྱུད་དང་། རྒྱ་གར་གྱི་པཎྜི་ཏ་ཚད་མར་གྱུར་པ་
རྣམས་དང་། བོད་ཀྱི་མཁས་རྟོགས་འཛོམ་པའི་གྲུབ་ཐོབ་གོང་མ་རྣམས་ཀྱི་འཁོར་འདས་ལ་སོགས་པའི་ཆོས་ཐམས་ཅད་དབྱེ་ཡང་སྐད་ཅིག་མའི་སྟེང་
ནས་དབྱེ། བསྡུ་ཡང་སྐད་ཅིག་མའི་སྟེང་ནས་བསྡུ། འཁྲུལ་ཡང་སྐད་ཅིག་སྟེང་ནས་འཁྲུལ། གྲོལ་ཡང་སྐད་ཅིག་སྟེང་ནས་གྲོལ། མདོར་ན་
ཆོས་ཉིད་ལ་སྐད་ཅིག་མའི་འགྲོས་མིན་པ་མེད་པར་གསུངས་ཏེ། མཚན་བརྗོད་ལས། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་

༄༅།།རྫོགས་སངས་རྒྱས། །སེམས་ཀྱི་སྐད་ཅིག་དོན་ཀུན་རིག །ཤེས་རབ་ཆེན་པོའི་སྐད་ཅིག་ལ། །ཆོས་ཀུན་ཁོང་དུ་ཆུད་པ་འཆང་། །
ཅེས་པ་དང་། གསང་སྙིང་ལས། གཞི་རྩ་མེད་དབྱིངས་སྐད་ཅིག་མ། །ཅེས་དང་། ལམ་རིམ་ལས། སྐད་ཅིག་གཅིག་ལ་ཀུན་རྫོགས་ཕྱིར། །དེ་
དངོས་མཐོང་བ་ཡང་དག་པ། །དུས་མཐའི་སྐད་ཅིག་ཉིད་ཀྱིས་ཤེས།།སྒྱུ་འཕྲུལ་ཐབས་ཞགས་ལས། སྐད་ཅིག་མ་ཡིས་མཚན་ཉིད་ལས། །ཆོས་
ཅན་ཆོས་ཉིད་མི་གནས་ཏེ། །ཡེ་ཤེས་འཁོར་ལོའི་སྐད་ཅིག་མས། །རྣམ་རྟོགས་ལོག་འདྲེན་བགེགས་རྣམས་བསྐྲད། །ཅེས་དང་། གསང་སྒྲོན་
ལས༑ གསང་སྔགས་རིག་པ་སྐད་ཅིག་གིས། །སྒྲིབ་པའི་ཕུང་པོ་སེལ་བར་བྱེད། །དགོངས་འདུས་ལས། སྙིང་པོའི་དོན་རྟོགས་སྐད་ཅིག་གིས། །
བསྐལ་པར་བསགས་པའི་སྒྲིབ་པ་སེལ། །ཅེས་གསུངས་སོ། །དེ་ལ་བློ་ཆུང་འགའ་ཞིག་གི་སྐད་ཅིག་མས་དེད་པ་འདི་ལྟ་བ་མིན་པ་སྐད། 

འོ་ན་གོང་གི་ལུང་དེ་ཚོ་མི་བདེན་དགོས། དེ་ལུགས་ཀྱི་རྨོངས་པ་རྣམས་ཀྱི་ཐུགས་དགོངས་འཛིན་མཛོད། སྐད་ཅིག་མ་ལ་ཡང་བཤིག་གྲོལ་གྱིས་སྐད་
ཅིག །དུས་མཐིའི་སྐད་ཅིག །བྱ་རྫོགས་ཀྱི་སྐད་ཅིག །རྒྱུར་ལ་འབྱེད་སྐྱེས་ཀྱིས་སྐད་ཅིག །མ་སྐྱེས་རྒྱུན་གྱི་སྐད་ཅིག །ཡེ་ཤེས་འཁོར་ལོའི་
སྐད་ཅིག་མ་རྣམས་ཡོད་པ་དབྱེ་དགོས། ལྔ་པ་ཐེག་པ་གོང་མའི་གོལ་ས་གཅོད་ཅིང་ཆེ་བ་བཏོན་པའི་ཕྱིར། འོག་མ་དང་ཁྱད་པར་དབྱེ་བ་ནི། སྔགས་
མཚན་ཉིད་གཉིས་ཁྱད་མེད་པའི་སྦྱོར་བཤད་མང་དུ་ཡོད་ཀྱང་། མཚན་ཉིད་ཐེག་པ་ལ། ཞེན་ཆེ་བའི་གདུལ་བྱ་རྣམས་ཁ་དྲང་བའི་ཕྱིར་དང་། ངེས་
དོན་གྱི་མདོ་དང་ཁྱད་མེད་ཟེར་བ་ཡིན་གྱིས། རྣམ་པ་ནས། རྣམ་པ་ཐམས་ཅད་དུ་ངེས་པར་ཁྱད་མེད་ཟེར་བ་ནི། ཤིན་ཏུ་ཡང་མི་འཐད། གཞི་
སྐབས༑ ལམ་སྐབས། འབྲས་བུའི་སྐབས། ཀུན་ལ་མི་འདྲ་སྟེ། མཚན་ཉིད་ཀྱི་ལུགས་ལ། གཞི་སེམས་ཅན་གྱིས་རྒྱུད་ལ། སངས་

༄༅། །རྒྱས་ཀྱིས་རིགས་ཙམའམ་རྒྱུ་ཙམ་གཅིག་ཡོད་པ་དེ། སྐལ་པ་གྲངས་མེད་གསུམ་ལ་ཚོགས་བསགས་སྒྲིབ་སྦྱངས་བྱེད་པས་
སྤང་རྟོགས་གཉིས་དང་བྲལ་ཐོབ་གཉིས་ཀྱི་སངས་རྒྱས་པར་གསུངས་ཏེ། འདའ་ཀ་ཡེ་ཤེས་ལས། སེམས་ཅན་སངས་རྒྱས་འབྱུང་བའི་རྒྱུ། །ཅེས་
པ་དང་། སྡུད་པ་ལས། ཆུའི་ཐིག་པས་བུམ་པ་དང་པོ་ཐ་མའི་བར། །རིམ་གྱིས་ཉུང་ངུ་ཉུང་ངུས་དེ་ཡང་འགེངས་པ་ལྟར། །དེ་བཞིན་དང་པོའི་
སེམས་ཀྱང་བྱང་ཆུབ་མཆོག་ཏུ་སྟེ། །རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། །ཅེས་དང་། བྱམས་ཆོས་གཞུང་འགྲེལ་
ལས༑ དང་པོ་བྱང་ཆུབ་མཆོག་ཏུ་སེམས་བསྐྱེད་ནས། །བསྐལ་པ་གྲངས་མེད་གསུམ་དུ་ཚོགས་བསགས་ཏེ། །ཞེས་རྒྱས་པར་གསུངས་ཤིང་། 
ཀླུ་གྲུབ་ཀྱིས། བསོད་ནམས་ཡེ་ཤེས་ཚོགས་བསགས་ཤིང་། །བསོད་ནམས་ཡེ་ཤེས་ལས་བྱུང་བའི། །དམ་པ་སྐུ་གཉིས་ཐོབ་པར་ཤོག །ཅེས་

གསུངས༑ ངེས་དོན་གྱི་མདོ་དང་གསང་སྔགས་བླ་ན་མེད་པའི་ལུགས་ལ། གཞི་སེམས་ཅན་གྱི་རྒྱུད་ལ་སྐུ་ལྔ་ལྷུན་གྱི་གྲུབ་པའི་སངས་རྒྱས་ཡེ་ནས་རང་
ཆས་སུ་ཡོད་པ་དེ། དཔོན་སློབ་ཀྱིས་རྟེན་འབྲེལ་འཛོམ་པའི་སྟོབས་ཀྱི་རྟོགས་ཏེ། སྒྲིབ་གཉིས་མ་སྤང་རང་སར་གྲོལ་ནས་ཚེ་གཅིག་ལ་སངས་རྒྱས་
པར་གསུངས་ཏེ། མདོ་ལས། ཀྱེ་རྒྱལ་བའི་སྲས་འདི་ལྟ་སྟེ། །དཔེར་ན་སྟོང་གསུམ་དང་མཉམ་པའི་དར་ཡུག་ལ། སྟོང་གསུམ་གྱིས་
འཁོར་ཡུག་ཆེན་པོ། རི་གླིང་རྒྱ་མཚོ་ལ་སོགས་པའི་ཆུས་ཞིང་དང་རྔམ་རྫོགས་པར་བྲིས་ལ། སྟོང་གསུམ་དང་མཉམ་པའི་དར་ཡུག་དེ་རྡུལ་ཕྲ་
རབ་གཅིག་ཏུ་བཅུག་པ་བཞིན་དུ། དེ་བཞིན་གཤེགས་པའི་ཡེ་ཤེས་དང་། ཡོན་ཏན་ཚད་མེད་པ་ཐམས་ཅད་རྫོགས་པར་ཚང་བར་སེམས་ཅན་ཐམས་
ཅད་ལ་ཡོད་ཀྱང་། འདུ་ཤེས་ཀྱི་འཛིན་པ་རྡུལ་ཕྲན་ལྟ་བུས་བཅིང་སྟེ་མི་ཤེས། རབ་ཏུ་ཡང་མི་ཤེས་ཤིང་ཉམས་སུ་མི་མྱོང་མངོན་དུ་མི་བྱེད་དོ། །

༄༅། །ཅེས་དང་། དེ་བཞིན་གཤེགས་པའི་སྙིང་པོའི་མདོ་ལས། དེ་བཞིན་གཤེགས་པའི་སྐུ་ཡེ་ཤེས་དང་ལྡན་པ། སྤྱན་དང་ལྡན་
པ༑ སེམས་ཅན་གྱི་ཁོང་ན་ཅི་བཞིན་པར་བཞུགས་སོ། །ཅེས་པ་དང་། ཤེར་ཕྱིན་གྱི་མདོ་ལས། རབ་འབྱོར་དེ་བཞིན་གཤེགས་པ་རྣམས་འཇིག་
རྟེན་དུ་བྱོན་ཀྱང་རུང་། མ་བྱོན་ཀྱང་རུང་། ཆོས་ཐམས་ཅད་ཀྱི་ཆོས་དབྱིངས་ནི། དེ་བཞིན་ཉིད་དུ་འདུག་པ་སྟེ། འཕེལ་བ་མེད་ཅིང་འགྲིབ་པ་
མེད་པར་གནས་སོ། །རབ་འབྱོར་དངོས་པོ་མེད་པ་སྟོང་པ་ཉིད་ལ་ལས་མེད། འབྲས་བུ་མེད་དོ། །བདེ་མཆོག་རྩ་རྒྱུད་ལས། སངས་རྒྱས་རྣམས་
ནི་བྱོན་གྱུར་ཏམ། །མ་བྱོན་གྱུར་ཀྱང་རྣམས་ཀུན་དུ། །བསམ་གྱི་མི་ཁྱབ་ཆོས་ཉིད་འདི། །འཕེལ་འགྲིབ་སྤང་ཏེ་གནས་པ་ཡིན། །ཅེས་དང་། 
མཚན་བརྗོད་ལས། དུས་གསུམ་མེད་པའི་སྔོན་རོལ་ནས། །མྱ་ངན་འདས་པ་ང་རང་སྔ། །ང་ནི་རང་བྱུང་བཅོམ་ལྡན་འདས། །སངས་རྒྱས་ཐོག་མ་

ཐ་མ་མེད། །དང་པོའི་སངས་རྒྱས་རྒྱུ་མེད་པ། །ཅེས་དང་། དུས་ཀྱི་འཁོར་ལོ་རྩ་བའི་རྒྱུད་ལས། སེམས་ཅན་སེམས་ཉིད་འོད་གསལ་ཞིང་། །
གདོད་ནས་སྐྱེ་འགག་གནས་བྲལ་བ། །ཐོག་མ་མེད་པའི་སྔོན་རོལ་ནས། །དང་པོ་མཆོག་གིས་སངས་རྒྱས་ཡིན། །ཅེས་དང་། ཀུན་བྱེད་ལས། 
སངས་རྒྱས་བྱ་བ་གཞན་མེད་རང་སེམས་ཏེ། །རང་སེམས་མ་བཅོས་པ་ལ་ཆོས་ཀྱི་སྐུ་རུ་བཤད། །ཅེས་དང་། མདོ་བཅུ་ལས། བྱང་ཆུབ་
སེམས་ཀྱི་རང་བཞིན་ནི། །མི་གནས་ཆོས་ཀྱི་སྐུ་རུ་བཞུགས། །ཅེས་དང་། ཀློང་ཆེན་ལས། རྒྱུ་འབྲས་གཉིས་སུ་གང་ལྟ་བ། །འདུས་མ་བྱས་
ལ་རྒྱབ་ཀྱིས་ཕྱོགས། །ཡང་དག་དོན་ལ་སྒྲོ་སྐུར་གདག །ཅེས་དང་། ཡེ་ཤེས་གཏིང་རྫོགས་ཀྱི་རྒྱུད་ལས། རྫོགས་ཆེན་མན་ངག་ཨ་ཏི་ཡོ་ག་ནི། །
རང་དང་དུས་ལ་མི་ལྟོས་རང་བྱུང་ཐུགས། །ཆོས་སྐུ་ཅི་བཞིན་མ་ནོར་རྟོགས་པ་ཡིས། །འབྲས་བུ་སངས་རྒྱས་ས་གསུམ་དུས་ཀྱིས་རྫོགས། །ཅེས་གསུངས་

༄༅། །སོ༑ །ལམ་སྐབས་སུ་དང་པོ་ཆོས་ཉིད་གཏན་ལ་ཕབ་ལུགས་མི་འདྲ་སྟེ། མཚན་ཉིད་ཀྱི་གཞུང་འགའ་ཞིག་ནས། ཡོད་
མེད་དང་སྐྱེ་འགོག །མུ་བཞི་སྐྱེ་འགོག །གཅིག་དང་བྲལ། རྡོ་རྗེ་གཟེགས་མ་སྟེ། གཏན་ཚིག་ཆེན་པོ་བཞིའི་སྒོ་ནས། རྗེས་དཔག་ཚད་མས་ཆོས་
སྤྱིའི་མཚན་ཉིད་སྐྱེ་བ་མེད་པ་གཏན་ལ་ཕབ་པ་ཡིན་ལ། ངེས་དོན་གྱི་མདོ་དང་སྔགས་ཀྱི་ལུགས་ལ་མངོན་གསུམ་གྱིས་ཚད་མས་དོན་གཉིས་རང་གི་
མཚན་ཉིད་སྐྱེ་འགག་གནས་གསུམ་གྱིས་མཐའ་དང་བྲལ་བའི་རང་བྱུང་གི་ཡེ་ཤེས་གཏན་ལ་དབབ་པས། དོན་གྱི་ངོ་བོ་འགྱུར་མེད་གཏན་ལ་ཕབ་པ་ཡིན་
ཏེ༑ ཆོས་ཀྱི་རྒྱལ་པོའི་མདོ་ལས། རྗེས་དཔག་གིས་རྟོགས་པར་མི་ནུས་ཏེ། དཔེར་ན་མི་གཅིག་ལ་དུག་མདའ་ཕོག་ན་མྱུར་དུ་ཕྱུང་ན་ནད་ལས་ཐར་
རོ༑ སྒྲོ་དང་སྙུག་མ་ལ་སོགས་གང་ནས་བྱུང་བ་ཡིན་ནམ་སྙམས་པའི་བར་དུ་ནད་རྒྱས་ནས་འཆིའོ། །དེ་བཞིན་དུ་གཏན་ཚིག་མང་པོས་རྟོག་དཔོད་

བྱས་པས་སེམས་རྟོགས་པའི་དབང་དུ་འགྲོའོ། །སེམས་སྟོང་པ་ཉིད་ཀྱིས་ཉོན་མོངས་པའི་དུག་མདའ་སྦྱར་བར་བྱའོ། །ཅེས་པ་དང་། ནམ་
མཁའ་མཐའ་མཉམ་ལས། རིག་པ་རང་གསལ་མངོན་གསུམ་ལས། །རྗེས་དཔག་ཚད་མ་རྫུན་གྱིས་བསླུ། །དགོངས་འདུས་ལས། དཔེའམ་
ཚང་མ་གཏན་ཚིག་གིས། །རྗེས་སུ་དཔག་པའི་ཤེས་རབ་ཀྱིས། །རྟོགས་པར་ནུས་པ་མ་ཡིན་ནོ། །ཅེས་དང་། མངོན་སུམ་གྱིས་རྟོགས་པའི་
དོན་ནི། རྒྱུད་རྙིང་ལས། རྟོགས་དང་བྲལ་ཞིང་མངོན་སུམ་པ། །ཅེས་པ་དང་། ངེས་དོན་འདུས་པ་ལས། དེ་ཕྱིར་ངེས་པའི་ལུང་ལྡན་གྱི། །
འཁྲུལ་པ་ལྡོག་ཐབས་ཤེས་པ་ཡིན། །ངེས་དོན་ཚིག་གི་གདམས་ངག་ངེས། །བསྟན་པ་དོན་རྟོགས་སྐད་ཅིག་ལ། །སངས་རྒྱས་ཀུན་དང་དགོངས་པ་
མཉམ༑ །བསམ་གཏན་གྱི་སྒོའི་མདོ་ལས། ཕྱིའི་མཚན་མ་བསྒྲུབ་པར་བྱེད་པས་ནི། །བསྐལ་པར་བསྒྲང་ཀྱང་ཐོབ་པར་མི་ནུས། ནང་གི་

༄༅། །སེམས་ཀྱི་ཚོར་བའི་ངོ་བོ་ཉིད་རིག་ན་ཡུད་ཙམ་གྱིས་བླ་ན་མེད་པར་སངས་རྒྱས་སོ། །ཀླུ་སྒྲུབ་ཀྱིས། དངོས་པོ་གང་ཡང་བསྟན་མེད་
ཅིང་། །བསལ་བ་མེད་པ་དེའི་ཕྱིར། །ཆོས་ཀྱི་རང་གི་ངོ་བོ་ཉིད། །དེ་བཞིན་ཉིད་དུ་མཐོང་བས་གྲོལ། །ཅེས་གསུངས། དེ་ནས་ཆོས་ཉིད་རྟོགས་
པའི་ལུགས་ཀྱང་མི་འདྲ་སྟེ། མཚན་ཉིད་ལུགས་ལ་སྔོན་གྱི་སྦྱང་པའི་སྟོབས་ཀྱིས་རྟོགས་པ་ལས། རང་བཞིན་གྱིས་དབང་པོ་ནོན་པོས་རྟོགས་པར་མི་
བཞེད༑ དེ་བཞིན་དུ་ས་བཅུ་ལམ་ལྔ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་གྱིས་ལམ་རིམ་སྐྱེ་ས་ལས། གཅིག་ཆར་ཐོད་རྒལ་མི་བཤད། ངེས་
དོན་གྱི་མདོ་དང་སྔགས་ཀྱི་ལུགས་ལ་སྦྱངས་པའི་དབང་པོ་རྣོན་པོ་དང་། རང་བཞིན་གྱི་དབང་པོ་རྣོན་པོ་གང་རུང་གི་སྒོ་ནས། ཆོས་ཉིད་གཅིག་ཆར། 
ཐོད་རྒལ། རིམ་སྐྱེས་གང་རུང་གིས་རྟོགས་པར་བཞེད་དེ། ཡེ་ཤེས་གཏིང་རྫོགས་ལས། འགྲོ་དྲུག་དབང་པོ་གཅིག་ཆོད་དང་། །སྦྱངས་པའི་འཕྲོ་

ཅན་གང་ཡང་རུང་། །ཅེས་དང་། ཀུན་བྱེད་ལས། ལྷ་མའི་སེམས་ཅན་དབང་པོ་མི་མཐུན་ཏེ། །ལ་ལ་དབང་པོ་སྦྱངས་བའི་འཕྲོ་ཅན་ཡོད། །
ལ་ལ་ཡེ་ནས་དབང་པོ་གཅིག་ཆོད་ཡོད། །བང་མཛོད་ལས། སེམས་ཀྱི་རང་བཞིན་གཅིག་ཡིན་ཀྱང་། །སེམས་ཀྱི་མཚན་ཉིད་མི་འདྲ་སྟེ། །
དབང་པོ་རབ་འབྲིང་གསུམ་དུ་འབྱུང་། །གསང་སྒྲོན་ལས། ཉམས་ནི་འཆར་ལུགས་རྣམ་པ་གསུམ། །ཐོད་རྒལ་གཅིག་ཆར་རིམ་གྱིས་སོ། །
བྱེ་བྲག་མང་པོ་ཤེས་པར་བྱ། །ལམ་རིམ་ལས། མ་སྦྱང་གྲུབ་པ་གསུམ་གྱིས་ཕྱིར། །མཐོ་བརྟེན་མྱུར་རྡོ་རྒྱ་ཆེ་ཡང་། །ཟབ་ཡང་རྒྱུ་ཡི་གང་
ཟག་ཡིན། །མདོ་སྤྲོས་ལས། རང་བཞིན་གྱིས་སངས་རྒྱས་དང་། ས་ནོན་པ་དང་། བདེན་པ་མཐོང་བ་ཡང་འབྱུང་ངོ་། །ཤེས་རབ་
ཀྱི་ཕ་རོལ་དུ་ཕྱིན་པའི་མདོ་ལས། སེམས་དང་པོ་བསྐྱེད་པ་ཉིད་ཀྱི་བྱང་ཆུབ་སེམས་དཔའམ་སྐྱོན་མེད་པར་ཞུགས་ནས་ཕྱིར་མི་ལྡོག་པ་ཡང་ཡོད་

༄༅། །དོ༑ །སེམས་དང་པོ་བསྐྱེད་པ་ཉིད་ཀྱིས་བླ་ན་མེད་པར་སངས་རྒྱས་ནས་ཆོས་ཀྱི་འཁོར་ལོ་བསྐོར་ཏེ། དམ་པའི་ཆོས་བསྐལ་
པར་གནས་པ་ཡང་ཡོད་དོ། །ཅེས་གསུངས། གཞན་ཡང་མཚན་ཉིད་ལུགས་ལ་ཟག་བཅས་ཀྱི་སྐབས་འདིར་ཆོས་ཉིད་རྟོགས་པ་མེད། ཆོས་ཉིད་
རྟོག་ནས་ཟག་མེད་ཀྱིས་ཕྱི་རྟགས་མེད་མི་སྲིད་པར་བཞེད། གལ་ཏེ་རྫོགས་པ་སྔོན་ལ་ཤར་ནས་རྟགས་ཡོན་ཏན་རྗེས་སུ་སྐྱེ་ཟེར་བ་ནི། ཉི་མ་དེ་རང་
ཤར༑ འོད་སང་ཉིན་འོང་ཟེར་བ་དང་འདྲ་བར་བཞེད། ངེས་དོན་གྱི་མདོ་དང་སྔགས་ཀྱི་ལུགས་ལ། དབང་རྣོན་གཅིག་ཆར་དུ་འཇུག་པ་ལ་སློབ་
དཔོན་གྱི་རྟེན་འབྲེལ་ལེགས་པར་འཛོམ་ན་ཟག་བཅས་ཀྱི་སྐབས་འདིར་མངོན་གསུམ་གཞིས་ཆོས་ཉིད་མངོན་སུམ་དུ་རྟོགས་ལ། ཆོས་ཉིད་རྟོན་པ་ནས་
སྟོབས་མ་རྒྱས་ཀྱི་བར་དུ། ཟག་མེད་ཀྱི་ཕྱི་རྟགས་མེད་པར་གསུང་སྟེ། དགོངས་འདུས་ལས། མཐོང་བ་དང་པོ་ཟག་བཅས་ཀྱི་སྐབས་སུ་འཕེལ་

འགྲིབ་དང་བཅས་པ། དཔེ་སྤྲིན་བར་གྱི་ཟླ་བ་མཐོང་བ་ལྟ་བུ། མཐོང་བ་བར་ས་ཟག་མེད་ཀྱི་སྐབས་སུ་འཕེལ་བ་ཡོད་ལ་འགྲིབ་པ་མེད་པ་ཚེས་གཅིག་
གིས་ཟླ་བ་ལྟ་བུ། མཐོང་བ་ཐ་མ་སངས་རྒྱས་ཀྱི་སྐབས་སུ་འཕེལ་འགྲིབ་མེད་པ། རང་གི་ངོ་བོ་བཅོ་ལྔའི་ཟླ་བ་ལྟ་བུར་མཐོང་བར་གསུངས། ངེས་
དོན་འདུས་པའི་རྒྱུད་ལས། ད་ལྟ་ཆོས་སྐུར་མ་ཤེས་ན། །གསང་སྔགས་མན་ངག་ཅི་ལ་ཉེ། །ཅེས་པ་དང་། རིན་པོ་ཆེ་ཡོན་ཏན་ཀུན་འབྱུང་གི་
རྒྱུད་ལས། སངས་རྒྱས་སེམས་ཅན་གཞི་ལ་གཅིག །དེ་དོན་གང་གི་རྟོགས་གྱུར་པ། །དམན་པའི་ལུས་ལ་སངས་རྒྱས་ཡིན། །གསང་སྒྲོན་
ལས༑ དེ་བཞིན་ལྟ་བའི་བདུད་རྩིས་ཟིན། །སེམས་ཅན་ལུས་ལ་སངས་རྒྱས་ཐུགས། །པར་ཎི་པཎ་གྱི་མདོ་ལས། དེ་བཞིན་གཤེགས་པ་རྣམས་
དང་༑ ས་ལ་གནས་པའི་བྱང་ཆུབ་སེམས་དཔའ་པ་རྣམས་ནི། སངས་རྒྱས་ཀྱི་ངོ་བོ་ཉིད་མིག་གི་མཐོང་ངོ་། །སེམས་ཅན་རྣམས་ནི་མི་མཐོང་བ་ཡང་

༄༅། །མ་ཡིན་ཏེ། དུས་ཚིག་དང་རྒྱུ་རྐྱེན་འཛོམ་ན་མཐོང་བར་ཡང་ནུས་སོ། །དགེ་བསྙེན་ཤུ་ར་ལུས་མ་རབ་ལ་སེམས་སངས་རྒྱས་སོ། །
ཏིང་ངེ་འཛིན་མཆོག་དམ་པའི་མདོ་ལས། བྱིས་སྦ་མི་ལས་མ་འདས་ཀྱང་། །སྐྱེས་མ་ཐག་ནས་སྟོབས་ལྡན་མིན། །རིམ་གྱིས་བསླབ་པས་སྣ་
ཚོགས་ཤེས། །དེ་བཞིན་བདེན་པའི་སྟོབས་མཐོང་ཡང་། །མ་གོམས་ཡོན་ཏན་འབྱུང་མི་འགྱུར། །གོམས་པ་ཡི་ནི་མཆོག་ཐོབ་བོ། །གླིང་རས་
ཀྱིས༑ སེམས་ཅན་སངས་རྒྱས་ཀྱི་ས་རུ་འགྲོ་འདོད་ན། །རྟགས་མཚན་མ་གཅིག་འདོད་ན་རིང་བ་ཡིན། །རྟགས་མཚན་མའི་ཞེ་འདོད་ཟད་ཙམ་ན། །
སེམས་ཅན་སངས་རྒྱས་ཀྱི་ས་རུ་ཕྱིན་པ་ཡིན། །རྗེ་བཻ་རོ་ཙཱ་ནས། སྐྱེ་མེད་དོན་རྟོགས་ད་ལྟ་ཉིད་ནས་ཡེ་སངས་རྒྱས། །དེ་ལ་བྱིས་སྦ་རྣམས་ནི་སྒྲོ་
དང་སྐུར་པ་འདེབས། །ཅེས་གསུངས། ཆོས་ཉིད་རྟོགས་པའི་ངོ་བོ་ཡང་མི་འདྲ་སྟེ། འདིའི་ཁྱད་པར་ནི། གོང་དུ་སྤྲོས་བྲལ་དང་རོ་གཅིག་གཉིས་

ཀྱི་སྐབས་སུ་གསལ་ལོ། །སྤྲོས་བྲལ་མཚན་ཉིད་ཀྱི་ལྟ་བ། རོ་གཅིག་སྔགས་ཀྱི་ལྟ་བ་ཡིན་པའི་ཕྱིར་རོ། །ས་ལམ་སྐྱེ་བའི་རིམ་པ་ཡང་མི་འདྲ་སྟེ། 
མཚན་ཉིད་ལུགས་ལ་ཚོགས་ལམ་ཆུང་ངུ་ལ་དྲན་པ་ཉེ་བར་བཞག་པ་བཞི། འབྲིང་པོ་ལ་ཡང་དག་པར་སྤོང་བ་བཞི། ཆེན་པོ་ལ་རྫུ་འཕྲུལ་གྱི་རྐང་པ་
བཞི་དང་བཅུ་གཉིས། སྦྱོར་ལམ་ལ་ངོས་འབྱེད་ཆ་བཞི་སྟེ། དྲོད་རྩེ་མོ་གཉིས་ལ་དབང་པོ་ལྔ། བཟོད་པ་ཆོས་མཆོག་གཉིས་ལ་སྟོབས་ལྔ་དང་
བཅུ༑ མཐོང་ལམ་ལ་བྱང་ཆུབ་ཀྱི་ཡན་ལག་བདུན། བསྒོམ་ལམ་ལ་འཕགས་པའི་ལམ་ཡན་ལག་བརྒྱད། བྱང་ཕྱོགས་སོ་བདུན་རྩི། སྔགས་
ཀྱི་ལུགས་ལ། ལམ་འབྲས་ལས། ཚོགས་ལམ་ཆུང་ངུ་ལ་རྫུ་འཕྲུལ་གྱི་རྐང་པ་བཞི། འབྲིང་པོ་ལ་དྲན་པ་ཉེ་བར་བཞག་པ་བཞི། སྦྱོར་ལམ་ལ་
ཡང་དག་སྤང་བཞི། མ་དག་ས་བདུན་ལ་བྱང་ཆུབ་ཀྱི་ཡན་ལག་བདུན། དག་པས་གསུམ་ལ་དབང་པོ་ལྔ། ས་བཅུ་གཅིག་བཅུ་གཉིས་ལ་སྟོབས་

༄༅། །ལྔ༑ ས་བཅུ་གསུམ་པ་ལ་འཕགས་ལམ་དང་སྦྱར་ནས་བཤད། སྒྱུ་འཕྲུལ་ལམ་རིམ་གྱིས་ལུགས་ལ། ཚོགས་ལམ་གྱི་རྣལ་
འབྱོར་བཞི། སྦྱོར་ལམ་བར་ཆད་མེད་ལམ་ཚོམ་བུ་ཚོགས་བསྒྲུབ། མཐོང་ལམ་ཚེ་རྣམ་གཉིས་བསྒོམ་ལམ་ཕྱག་རྒྱ་ཆེན་པོའི་རིག་འཛིན། མཐར་
ལམ་ལྷུན་གྲུབ་རིག་འཛིན་ལ་བཞག །རྫོགས་པ་ཆེན་པོ་གསང་སྒྲོན་ལས། ཚོགས་ལམ་བླ་མ་མཚན་ལྡན་ལ། །མཉེས་པ་གསུམ་གྱི་མཆོད་པ་
འབུལ༑ །སྦྱོར་ལམ་བླ་མའི་གདམས་ངག་གིས། །ཞི་གནས་ལྷག་མཐོང་རྒྱུད་ལ་སྦྱོར། །མཐོང་ལམ་སྤྱན་ལྔ་དག་པ་ཡི། །རང་སེམས་སྐྱེ་མེད་
མཐོང་བར་གྱིས། །བསྒོམ་ལམ་ཏིང་འཛིན་རྣམ་གསུམ་གྱིས། །གཉུག་མ་ཡིད་ལ་གོམས་པར་གྱིས། །མཐར་ཕྱིན་ཉེས་པ་གཉིས་ཟད་པས། །ཆོས་
རྣམས་ཟད་སར་སྐྱོལ་བར་གྱིས། །ཅེས་སོ། །རྫོགས་པ་ཆེན་པོ་ཐིག་ལེ་ཀུན་གསལ་ཆེན་པོའི་རྒྱུད་ལ་སོགས་པ་ནས་ཀྱང་དེ་ལྟར་གསུངས་ལ། གསང་

བ་བསམ་གྱི་མི་ཁྱབ་པའི་རྒྱུད་ལས། སེང་གེ་རྣམ་འགྱིང་། དཔའ་བར་འགྲོ་བ། སྒྱུ་མ་ལྟ་བུ། རྡོ་རྗེ་ལྟ་བུ་དང་། ཏིང་ངེ་འཛིན་བཞིའི་ལམ་
བསྒྲོད་པར་གསུངས། །ཡེ་ཤེས་གསང་བའི་རྒྱུད་ལ་སོགས་པ་ནས། གནས་པ་མི་གཡོ། མཉམ་ཉིད་ལྷུན་གྲུབ་དང་། ཏིང་ངེ་འཛིན་བཞིའི་ལམ་ 
བསྒྲོད་པར་གསུངས། ནམ་མཁའ་མཛོད་ཀྱི་མདོ་ལས། ཡེ་ཤེས་ཅུང་ཟད་བརྙེས་པ། ཡེ་ཤེས་ཆེར་བརྙེས་པ། དུ་མ་རོ་གཅིག །བསྒོམ་དུ་
མེད་པ་དང་རྣལ་འབྱོར་བཞིའི་ལམ་བསྒྲོད་པར་གསུངས། ས་ལམ་གྱིས་གྲངས་ཀྱང་མི་འདྲ་སྟེ། མཚན་ཉིད་ལུགས་ལ་ས་བཅུ་གཅིག་རྩི། སྔགས་
ལུགས་ལ་ས་བཅུ་བཞིའམ། བཅུ་དྲུག་ཏུ་བརྩི་བ་ཡང་ཡོད་དོ། །ས་ལམ་རྫོགས་པའི་ལུགས་ཡང་མི་འདྲ་སྟེ། མཚན་ཉིད་ལུགས་ལ་རྒྱུ་ལམ་
དུ་བྱེད་ནས་བསྐལ་པ་གྲངས་མེད་གསུམ་ལ་སྦྱངས་པས་སྤང་རྟོགས་གཉིས་དང་བྲལ་ཐོབ་གཉིས་ཁོ་ནས་སངས་རྒྱས་པར་བཞེད། ངེས་དོན་གྱི་མདོ་

༄༅། །དང་སྔགས་ཀྱི་ལུགས་ལ་འབྲས་བུ་ལམ་དུ་བྱེད་ནས་ཚེ་གཅིག་ལ་གོམ་པ་མཐར་ཕྱིན་ཁོ་ནས་སངས་རྒྱས་པར་བཞེད་སྟེ། བསམ་
གྱི་མི་ཁྱབ་པའི་རྒྱུད་ལས། རྟོགས་དང་གོམས་དང་མཐར་ཕྱིན་པ། །འདི་ལས་ཡོད་པ་མ་ཡིན་ཏེ། །རྟོགས་པའི་སྐད་ཅིག་དེ་ཉིད་ལས། །བཅུ་བཞི་
ས་ལ་ངེས་པར་གནས། །ཅེས་པ་དང་། གསང་སྒྲོན་ལས། མཇལ་དང་ཐོས་དང་རྟོགས་དང་གོམས། །ཕུལ་དུ་ཕྱིན་ན་བྱ་རྩོལ་བྲལ། །ཅེས་
དང་༑ སྟོན་པ་དགའ་རབ་རྡོ་རྗེས། ཡེ་ནས་ཡིན་པའི་དོན་དེ་རབ་རྟོགས་ནས། །རྟོགས་པ་བརྟེན་པོ་དེ་ལ་འབྲས་བུར་གདགས། ཅེས་དང་། 
བྱམས་མགོན་གྱིས། ཡོན་ཏན་རང་བཞིན་ཉིད་ལྡན་དང་། །ཉེས་པ་གློ་བུར་དང་ལྡན་ཕྱིར། །ཅི་ལྟར་སྔར་བཞིན་ཕྱིས་དེ་བཞིན། །འགྱུར་བ་མེད་
པའི་ཆོས་ཉིད་ཡིན། །ཅེས་དང་། །དཱ་ཤ་བྷཱུ་མའི་མདོ་ལས། བྱང་ཆུབ་སེམས་དཔའ་ས་ལ་མཁས་པས་ནི། ས་དང་པོ་ནས་མི་གཡོ་བར་ས་

བཅུའི་བར་དུ་བྱོན་པར་བྱེད་དོ། །ལང་ཀར་གཤེགས་པ་ལས། བཅུ་པོ་ས་ནི་དང་པོ་ནི། །སྣང་བ་མེད་ལ་རིམ་ཅི་ཡོད། །ཅེས་གསུངས་སོ། །
དེ་ལ་མཚན་ཉིད་ལུགས་ལ་ས་བཅུ། ལམ་ལྔ་བྱང་ཕྱོགས་སོ་བདུན་གྱིས་ལམ་མ་རྫོགས་ཀྱི་བར་དུ་སངས་མི་རྒྱ། རྫོགས་མ་ཐག་སངས་རྒྱས་
པ་ནི་ངེས་པ་ཅན་ཡིན་ལ། ངེས་དོན་གྱི་མདོ་དང་སྔགས་ཀྱི་ལུགས་ལ་བསྐྱེད་རྫོགས་ཀྱི་ཏིང་ངེ་འཛིན་བསྒོམ་པའི་ཐུན་རེ་ལ་ཡང་ས་བཅུ། ལམ་ལྔ། 
བྱང་ཕྱོགས་སོ་བདུན་རྫོགས་པའི་སྦྱོར་བཤད་མང་དུ་ཡོད་ལ། ཐུན་གཅིག་གམ། ཐུན་འགའམ། ཞག་འགའམ། ཟླ་བ་འགའམ། ལོ་
འགའ་ནས་སངས་རྒྱས་པ་མ་ངེས། བསྒོམ་ལམ་ལ་སོགས་ཐོབ་པ་ཡང་མ་ངེས་ཏེ། ཤེར་ཕྱིན་གྱི་མདོ་ལས། སེམས་དང་པོ་བསྐྱེད་པ་ཉིད་
ཀྱིས་བྱང་ཆུབ་སེམས་དཔའ་སྐྱོན་མེད་པར་ཞུགས་ནས་ཕྱིར་མི་ལྡོག་པ་ཡང་ཡོད་དོ། །བྱང་ཆུབ་སེམས་དཔའ་ཁ་གཅིག་ནི། སེམས་དང་པོ་བསྐྱེད་

༄༅།  །པ་ཉིད་ཀྱིས་བླ་ན་མེད་པ་ཡང་དག་པར་རྫོགས་པར་སངས་རྒྱས་ནས། ཆོས་ཀྱི་འཁོར་ལོ་བསྐོར་ཏེ། སེམས་ཅན་ཚད་མེད་གྲངས་
མེད་པ་ཡོངས་སུ་སྨིན་པར་བྱས་ཤིང་ཡོངས་སུ་མྱ་ངན་ལས་འདས་ཀྱང་། དམ་པའི་ཆོས་བསྐལ་པའམ་བསྐལ་བས་ལྷག་པར་གནས་པ་ཡང་ཡོད་དོ། །
ཅེས་པ་དང་། སྒྱུ་མ་མཁན་བཟང་པོ་ལུང་བསྟན་པའི་མདོ་ལས། སྔར་ཉིན་དེ་བཞིན་གཤེགས་པ་ལ་ཉམས་ཚད་བྱེད་ཅིང་མ་དག་པའི་སྐྱེ་བོ་ཞིག  །
ཕྱིར་ཉིན་སྔ་དྲོ་སངས་རྒྱས་ཀྱི་རྫུ་འཕྲུལ་བསྟན་པ་མཐོང་བས་སྦྱོར་ལམ་གྱིས་བཟོད་པ་ཐོབ། དེའི་འོག་ཏུ་ཆོས་བསྟན་པས་མཐོང་ལམ་ཐོབ། ཕྱི་དྲོ་བཞི་
པ་བསྒྲུབ་པས་བཟོད་པ་ཆེན་པོ་ཐོབ་པའི་ས་བརྒྱད་པར་གྱུར། །ཅེས་དང་། པར་ཎེ་པཎ་གྱི་མདོ་དང་། བསམ་གཏན་གྱིས་སྒོའི་མདོ་ལས་
གསུངས་པ་ནི་གོང་བཞིན་ནོ། །ཡེ་ཤེས་གསང་བའི་རྒྱུད་ལས། སློབ་ཚུལ་རིམ་པ་མ་ཡིན་ཏེ། །མ་བསྒྲོད་གཅིག་ཆར་སྨིན་པའི་ས། །ཉ་མོ་

འཁོར་ལོའི་རྒྱུད་ལས། མ་བསྒྲོད་རིག་པ་གཅིག་ཆར་སྨིན། །ལམ་ལྔ་ས་བཅུ་རྟོགས་པའི་གནད། །མཚན་འཛིན་རྣམ་རྟོག་འདོམ་གྱིས་ཚུལ། །ཅེས་
པ་དང་། གསང་ཐིག་ལས། ཤེས་བྱ་ཤེས་བྱེད་དག་པ་ལ། །ཕ་རོལ་ཕྱིན་དང་ས་བཅུ་ལམ་ལྔ་རྫོགས། །ཅེས་དང་། སྟོན་པ་དགའ་རབ་རྡོ་རྗེས། 
སེམས་ཉིད་ངང་རྟོགས་འདྲིལ་བ་ལས། །ས་ལམ་ཞེས་སུ་གསུང་པ་ཡིན། །ཅེས་དང་། ཕག་མོ་གྲུབ་པས། དེ་བཞིན་འདི་ལ་གཞི་མེད་དེ། །རྒྱུ་དང་
འབྲས་བུ་ཡོད་མ་ཡིན། །ས་དང་ལམ་རྟགས་ཡོད་ཡིན་ཏེ། །ཉམས་མྱོང་སྐྱེ་བའི་རིམ་པའོ། །ཅེས་གསུངས་སོ། །འོ་ན་བཅོམ་ལྡན་འདས་ཀྱི་
བསྐལ་པ་གྲངས་མེད་གསུམ་ལ་སྦྱང་ནས། ས་དང་པོ་ཡོན་ཏན་བརྒྱ་ཕྲག་བཅུ་གཉིས། གཉིས་པ་ལ་དེའི་སྟོང་འགྱུར་ལ་སོགས་ཐོབ་ཅིང་། བྱང་
ཕྱོགས་སོ་བདུན་གྱིས་ལམ་བསྒྲོད་ཅིང་རྫོགས་ནས་སངས་རྒྱས་དགོས་པར་གསུངས་པ་མི་བདེན་སྙམ་ན་དེ་དག་ཐམས་ཅད་ལྡེམ་དགོང་གི་གསུངས་ཡིན་

༄༅།  །ཏེ༑  སྤྱིར་རྟོགས་བྱ་དོན་དམ་པའི་ངོ་བོ་སྨྲ་བསམ་བརྗོད་མེད་ཡིན་ཀྱང་། དེ་ཉིད་མ་རྟོག་པ་རྟོགས་པར་བྱེད་པའི་ཐབས་ལ་གདུལ་
བྱའི་བློ་རིགས་ལ་དགོངས་ནས། གང་ལ་གང་འདུལ་དུ་ལྡེམ་དགོངས་ཀྱི་སྒྲ་ཚིག་དུ་མ་སྣ་ཚོགས་གསུངས་པ་ཡིན་ཏེ། བང་མཛོད་ལས། ཀུན་ཏུ་
བཟང་པོས་བཀའ་སྩལ་པ། །ངའི་བཀའ་ནི་དགོངས་པ་ཅན། །ཡོད་མཐའ་གྲོལ་ཕྱིར་མེད་ཅེས་བཤད། །མེད་མཐའ་གྲོལ་ཕྱིར་ཡོད་ཅེས་བཤད། །
གཉིས་འཛིན་གྲོལ་ཕྱིར་ཉག་ཅིག་བཤད། །ཉག་གཅིག་གྲོལ་ཕྱིར་མཐའ་བྲལ་བཤད། །མཐའ་བྲལ་གྲོལ་ཕྱིར་བརྗོད་མེད་བཤད། །བརྗོད་མེད་གྲོལ་
ཕྱིར་ཁ་འབྱམས་བཤད། །ལྤགས་པ་རློན་པ་སླ་བཞིན་དུ། །ཇི་ལྟར་མཐེན་ཀྱང་འཐེན་དུ་ཐུབ། །འདམ་ལ་གནས་པའི་ཕུར་པ་བཞིན། །ཇི་ལྟར་
བསྒུལ་ཡང་བསྒུལ་དུ་རུང་། །ཅེས་པ་དང་། རྣམ་པར་རོལ་པའི་མདོ་ལས། བཅོམ་ལྡན་འདས་ཀྱི་བཀའ་སྩལ་པ། འཇམ་དཔལ་གང་གའི་ཀླུང་གི་ 

བྱེ་མ་སྙེད་དུ་མི་དམིགས་པའི་ཚུལ་གྱིས་ཆོས་སྟོན་ཏོ། །དམིགས་པའི་ཚུལ་གྱིས་ཆོས་སྟན་ཏོ། །སྟོང་པ་ཉིད་ལ་མོས་པ་རྣམས་ལ་སྟོང་པ་ཉིད་སྟོན་ཏོ། །
སེམས་ཀྱི་འདུ་ཤེས་ཅན་རྣམས་ལ་སེམས་ཅན་གྱི་སྒོའི་ཆོས་མང་པོ་སྟོན་ཏོ། །རིགས་ཀྱི་བུ་ཆོས་འདི་མ་བཟུང་བར་སྨྲ་ན་ཆོས་འཇིག་པར་འགྱུར་རོ། །སྨྲ་
མེད་པ་ནི་ཐོབ་པར་དཀའ་འོ། །ཅེས་དང་། ཐུགས་ཐིག་ལས། རྣ་ཕྲུག་འཛེག་པའི་ཆོས་ཉིད་ལྟར། །ལྡེམ་དགོངས་གསང་བ་བརྒྱད་ཀྱིས་བཤད། །
ཅེས་དང་། རྗེ་བཻ་རོ་ཙཱ་ནས། ལྡེམ་དགོངས་སྒྲ་ཚིག་མ་གོ་རྟོགས་པ་གནས་མ་གྱུར། །ཅེས་དང་། ཞང་རིན་པོ་ཆེས། ཐུབ་པས་ལྡེམ་པོར་དགོངས་
པ་ལ། །རྨོང་པས་ཕྱོགས་ཆ་ཉི་རྩེ་ཞེན། །ཕྱག་རྒྱ་ཆེན་པོ་གཅིག་ཆོད་ལ། །རྨོང་པས་ས་ལམ་རྩི་བ་འཁྲུལ། །འོན་ཀྱང་རྨོང་པ་དགའ་བའི་
ཕྱིར༑ །འདིར་ཡང་དངོས་སུ་རྩི་བར་བྱ། །ཅེས་གསུངས་པས། དངོས་སུ་རྩི་བ་ནི། གླིང་རས་ཀྱི། བླ་མ་སངས་རྒྱས་ཀྱི་སྤྲུལ་པ་དང་། །

༄༅།  །དངོས་སུ་མཇལ་བ་ཚོགས་ཀྱི་ལམ། །མོས་གུས་ཀྱིས་གསོལ་བ་བཏབ་པ་ཡི། །ངེས་ཤེས་སྐྱེས་པ་སྦྱོར་བའི་ལམ། །རྟོགས་
ལྡན་བླ་མའི་བྱིན་བརླབ་ཀྱིས། །རྟོག་པ་ཤར་བ་མཐོང་བའི་ལམ། །རྟོགས་པས་ཡར་ངོའི་ཟླ་བ་བཞིན། །གོང་དུ་འཕེལ་བ་བསྒོམ་པའི་ལམ། །ཆོས་
སྐུ་མཉམ་རྗེས་མེད་པ་རུ། །བརྟན་པ་ཐོབ་པ་མཐར་ཕྱིན་ལམ། །སེམས་ཉིད་གདོད་ནས་དག་པ་འདི། །མངོན་དུ་གྱུར་པ་རབ་ཏུ་དགའ། །ཉོན་
མོངས་དྲི་མ་མ་ལུས་པ། །རབ་ཏུ་སྤང་བས་དྲི་མ་མེད། །སེམས་ཉིད་འོད་གསལ་ལྷན་ཅིག་སྐྱེས། །གསུམ་པ་འོད་གསལ་འབྱེད་པའི་ས། །སངས་
རྒྱས་ཆེ་བའི་ཡོན་ཏན་རྣམས། །དེ་ལས་འབྱུང་ཕྱིར་འོད་འཕྲོ་བ། །ཟབ་ཅིང་གཏིང་དཔག་དཀའ་བའི་ཕྱིར། །ལྔ་པ་སྦྱང་བར་དཀའ་ཞེས་བརྗོད། །
རང་གི་རིག་པ་ཡེ་ཤེས་ཀྱིས། །མངོན་དུ་གྱུར་པ་དྲུག་པ་ཡིན། །འཁོར་བའི་ཕ་རོལ་བརྒལ་བ་ན། །བདུན་པ་རིང་དུ་སོང་བ་ཡིན། །རང་དོན་དྲི་

མས་མ་གོས་པས། །བརྒྱད་པ་མི་གཡོ་བ་ཡི་ས། །ཤེས་རབ་ཕུན་སུམ་ཚོགས་པའི་ཕྱིར། །དགུ་པ་ལེགས་པའི་བློ་གྲོས་ས། །རྟོག་པ་ཉམས་རྩལ་
རྫོགས་ཙམ་ན། །ས་བཅུ་རྒྱུན་གྱི་ཐ་མ་ཡིན། །སྣང་བ་ཆོས་སྐུར་ཤར་ཙ་ན། །བཅུ་གཅིག་ཀུན་ཏུ་འོད་ཀྱི་ས། །ཞེན་མེད་འགྲོ་དོན་མཛད་ཙ་ན། །བཅུ་
གཉིས་མ་ཆགས་པདྨ་ཅན། །དོན་གཉིས་ཕུན་སུམ་ཚོགས་ཙ་ན། །བཅུ་གསུམ་འཁར་ལོ་ཚོགས་ཆེན་ས། །ཡིད་ལ་མི་བྱེད་བློ་ལས་འདས། །བཅུ་
བཞི་བདེ་བ་ཆེན་པོའི་ས། །རྟོགས་པ་གཅིག་གི་བསྒྲོད་པ་ཡིན། །བླ་མ་དམ་པའི་བྱིན་རླབས་ཀྱིས། །ལས་འཕྲོ་ཅན་གྱིས་རྟོགས་པ་ཡིན། །མཚན་
ཉིད་པ་ལ་ཅི་ཆ་ཡོད། །ཅེས་གསུངས། དོན་དམ་པར་ངོ་བོ་སྟོང་པ་ཉིད། །མཚན་མ་མེད་པ་དང་། སྨོན་པ་མེད་པའི་ཕྱིར་རྟག་མཚན་མ་མེད་
སྟེ༑  ཏིང་ངེ་འཛིན་གྱི་མཆོག་དམ་པའི་མདོ་ལས། ཐུན་མོང་གྲུབ་ཆེན་བརྒྱད་ལ་སོགས། །འདི་ཀུན་རྟེན་ཅིང་འབྲེལ་པའི་མཐུས། །ང་རྒྱལ་

༄༅། །རློམ་པར་བཅས་པ་ཡི། །མངོན་པར་ཤེས་པས་འཆང་བས་ཕུང་། །མཆོག་ལ་མ་སླེ་བ་དེའི་སྒྲིབ། །ལྷ་སོགས་འགྲོ་བ་མ་ལུས་པ། །
ལས་ཀྱི་རྫུ་འཕྲུལ་བསམ་མི་ཁྱབ། །དེ་ཀུན་ཐར་པའི་རྒྱུར་མ་གསུངས། །འདི་ལ་ས་དང་ལམ་མེད་དེ། །ཉམས་མྱོང་སྐྱེ་བ་རིམ་པའོ། ཡང་དག་
བདེན་རྫུན་ཟད་པ་ལ། །རྟགས་དང་མཚན་མ་ག་ལ་ཡོད། །ཅེས་པ་དང་། ལང་ཀར་གཤེགས་པ་ལས། བྱི་ས་སྦ་ཉེར་སྤྱོད་བསམ་གཏན་དང་། །
དོན་རབ་འབྱེད་པའི་བསམ་གཏན་དང་། །དེ་བཞིན་ཉིད་དམིགས་བསམ་གཏན་དང་། །དེ་བཞིན་གཤེགས་པ་དགེ་བའི་བསམ་གཏན་རྣམས། །རྣལ་
འབྱོར་ཅན་གྱིས་བརྩོན་བྱས་ནས། །ཉི་མ་ཟླ་བའི་དབྱིབས་འདྲ་དང་། །འོད་དང་པདྨ་ལྟ་བུ་དང་། །རི་མོ་ནམ་མཁའ་མེ་འདྲ་མཐོང་། །མཚན་མ་སྣ་
ཚོགས་དེ་དག་ནི། །མུ་སྟེག་ཅན་ལམ་ཁྲིད་པར་བྱེད། །ཉན་ཐོས་དག་དང་རང་རྒྱལ་གྱིས། །སྤྱོད་ཡུལ་དུ་ཡང་ལྟུང་བར་བྱེད། །དེ་དེག་ཐམས་

ཅད་རྣམ་སྤངས་ཤིང་། །སྣང་བ་མེད་པར་ནམ་གྱུར་ཚེ། །དེ་ཚེ་སངས་རྒྱས་ལྷའི་ཕྱག །ཐམས་ཅད་ཞི་བས་འབྱུང་བའི་ས། །ཅེས་དང་། འཇམ་
དཔལ་ལ།  ལྷའི་བུ་བློ་གྲོས་རབ་གསལ་གྱིས་སྨྲས་པ།  འཇམ་དཔལ་ས་ནས་སར་འཕར་བ་ཞེས་བགྱིས་ན། ཇི་ལྟར་བྱང་ཆུབ་སེམས་དཔའ་ས་
ནས་ས་འཕར་བར་བགྱི། འཇམ་དཔལ་གྱིས་སྨྲས་པ། ས་ནས་སར་འཕར་བ་གང་ཡིན་པ་དེ་ལ་དྲིས་ཤིག །ལྷའི་བུས་སྨྲས་པ། འཇམ་
དཔལ༑  བྱང་ཆུབ་སེམས་དཔའ་ས་ནས་སར་འཕར་ཞིང་ས་བཅུའི་བར་དུ་གནོན་པར་མི་བྱེད་དམ། འཇམ་དཔལ་གྱིས་སྨྲས་པ། བཅོམ་ལྡན་
འདས་ཀྱི་ཆོས་ཐམས་ཅད་སྒྱུ་མ་ལྟ་བུ་ཞེས་མ་སྨྲོས། ལྷའི་བུས་སྨྲས་པ་སྨྲོས་སོ། །འཇམ་དཔལ་གྱིས་སྨྲས་པ། ལྷའི་བུ་སྒྱུ་མ་དང་སྤྲུལ་པ་
ས་ནས་སར་འཕར་ཞིང་ས་རབ་ཏུ་བྱོན་ཏེ། ལྷའི་བུས་སྨྲས་པ། དེ་ནི་མ་ལགས་སོ། །འཇམ་དཔལ་གྱིས་སྨྲས་པ། ལྷའི་བུ་གང་དག་གི་ཚེ། 

༄༅། །སྒྱུ་མ་དང་སྤྲུལ་པ་ས་ནས་སར་འཕར་བར་གྱུར་པ་དེའི་ཚེ། ངོ་བོས་ཀྱང་ས་ནས་སར་འཕར་བར་བགྱིའོ། །དེ་ཅིའི་ཕྱིར་ན། 
བཅོམ་ལྡན་འདས་ཀྱི་ཆོས་ཐམས་ཅད་སྒྱུ་མ་ལྟ་བུའོ་གསུངས་པའི་ཕྱིར་རོ། །ས་ཡང་རྣམ་པར་མི་རྟོག  །ས་འཕར་བ་ཡང་མ་མཐོང་། ས་རབ་
ཏུ་སྤང་བར་ཡང་མི་བྱེད་དོ། །ཡུམ་བར་པ་ལས། ས་དང་པོ་དང་གཉིས་པ་ལ་སོགས་པ་ཡིད་ལ་བྱེད་ན། ཤེས་རབ་ཀྱི་ཕ་རོལ་དུ་ཕྱིན་པའི་
གཟུགས་བརྙན་ལ་སྤྱོད་དོ་ཅེས་དང་། རྒྱུད་སྙིང་ལས། སྨིག་རྒྱུ་ལ་སོགས་རྟགས་གང་ཞིག །ལྐོག་ཏུ་གྱུར་པ་དགོས་མིན་ཏེ། མངོན་
སུམ་གྲུབ་པའི་ནམ་མཁའ་ཆེ། །རྟགས་ཀྱི་དགོས་པ་ག་ལ་ཡོད། །ཅེས་དང་། ངེས་དོན་འདུས་པ་ལས། འབྲས་བུའི་ཆོས་ལ་རྟགས་མ་
རིང་༑ །ཅེས་དང་། གཞི་ཉིད་རྟོགས་ན་རྟགས་མི་དགོས། །དེ་ཕྱིར་རྟོགས་པ་ཤིན་ཏུ་གཅེས། །གསང་སྒྲོན་ལས། ཆོས་ཉིད་གོམས་པའི་

རྟགས་ནི་འདི་ལྟར་ལགས། །གང་ལ་ཞེན་པ་མེད་ཅིང་ཆགས་པ་ཆུང་། །མ་ནོར་དོན་ལ་ཀུན་གཞི་འགྱུར་མེད་གསལ། །རྟག་ཅན་དེ་ཡོང་གཞན་གྱིས་
ཁར་མ་ལུས། །ཅེས་གསུངས་སོ། །འོ་ན་རྟགས་དང་ཡོན་ཏན་འབྱུང་མི་རུང་ངམ་སྙམ་ན་མིན་ཏེ། རྣལ་འབྱོར་ཏིང་ངེ་འཛིན་བསྒོམ་པ་ལ་བརྩོན་
ནས༑  བདེན་མེད་སྒྱུ་མ་དང་རྨི་ལམ་ལྟ་བུའི་སྟོང་པའི་རང་རྩལ་ཤར་ཡང་རུང་ལ་མ་ཤར་རུང་སྟེ། ཕྱོགས་གཅིག་ཏུ་ངེས་པ་མེད་པའོ། །ངེས་
པ་མེད་ཀྱི་རྟགས་ཡོན་ཏན་ཤར་ཚུལ་ལ་བསམ་གྱིས་མི་ཁྱབ་ཅིང་། བརྗོད་ཅིས་མི་ལོང་ཀྱང་མདོར་བསྡུ་ན། མུ་དྲུག་ཏུ་ཤེས་པར་བྱ་སྟེ། རིམ་
སྐྱེས་པའི་མུ་དང་། གཅིག་འཆར་བའི་མུ་དང་། འགའ་ཞིག་ཡོད་པའི་མུ་དང་། འགའ་ཞིག་མེད་པའི་མུ་དང་། ཡོད་ཀྱང་གཞན་གྱིས་མི་
མཐོང་བའི་མུ་དང་། རྣལ་འབྱོར་པ་ནང་གི་ཉམས་ཀྱི་སྣང་བའི་མུ་དང་། ལུང་ཁོང་གི་མུའོ། །ལུང་ཁོང་གིས་མུ་ནི། ཉི་མ་དང་འོད་ཟེར་

༄༅། །འགྲོགས་ནས་འོང་བ་བཞིན་དུ། ས་དང་པོའི་རྟོགས་པ་མཐོང་མ་ཐག་ཏུ་ཡོན་ཏན་བརྒྱ་ཕྲག་བཅུ་གཉིས་འབྱུང་བར་རྒྱལ་བའི་
བཀའ་ནས་གསུངས་པ་མེད་པར་གསུངས། འཇིག་རྟེན་མགོན་པོ་ཚོགས་ཀྱི་འཁོར་ལོ་ནས། འདིའི་ལུང་ཁུང་བཀའ་ནས་གསུངས་པ་མཐོང་མི་
ཡོད་ན། རྟ་བཟང་པོ་སེང་གེ་འདྲ་བ་གཅིག་ལ་སྲབ་མངའ་དར་ཡུག་ལ་བྱས་པ་གཅིག་སྟེར་གསུངས་པ་ལ། སུས་ཀྱང་མཐོང་བ་མ་བྱུང་གསུངས།
གལ་ཏེ་ས་བཅུའི་མདོ་ལ་ཡོད་ཟེར་ན་དེར་ནི་དེ་ལྟར་མ་གསུངས་ཏེ། ས་དང་པོ་ཐོབ་པའི་བྱང་ཆུབ་སེམས་དཔའ་ཕལ་ཆེར་འཛམ་བུའི་གླིང་གི་རྒྱལ་པོར་
སྐྱེས་ནས། གཙོ་ཆེར་སྦྱིན་པའི་ཕ་རོལ་དུ་ཕྱིན་པ་ཉམས་སུ་ལེན་ནས། དེ་ནས་རབ་ཏུ་བྱུང་ནས་ཚུལ་ཁྲིམས་བསྲུང་། བསམ་གཏན་མཛོད་
པས་བསམ་གཏན་བཞི་ལ་ལོངས་སྤྱོད་པ་དང་། མངོན་ཤེས་ལྔ་ཐོབ་པས་ས་སྦྱང་ནས། ས་གཉིས་པ་ཐོབ་པའི་འགོ་བརྩམ་པ་ན། ཡོན་ཏན་

བརྒྱ་ཕྲག་བཅུ་གཉིས་འབྱུང་ཞེས་གསུངས་པ་ཡིན། །ཅེས་གསུངས། དེ་ལྟར་མཚན་ཉིད་ལུགས་ལ་བསྐལ་པ་གྲངས་མེད་གསུམ་ལ་སྦྱང་ནས། 
ས་དང་པོ་ཡོན་ཏན་བརྒྱ་ཕྲག་བཅུ་གཉིས། གཉིས་པ་ལ་དེ་སྟོང་འགྱུར་ལ་སོགས་ཐོབ་ཅིང་། ས་བཅུ་ལམ་ལྔ། བྱང་ཕྱོགས་སོ་བདུན་གྱིས་
ལམ་བསྒྲོད་ཅིང་རྫོགས་ནས། སངས་རྒྱས་པར་བཞེད་ལ་ངེས་དོན་གྱི་མདོ་དང་། སྔགས་ཀྱི་ལུགས་ལ་སློབ་དཔོན་རྟེན་འབྲེལ་ལེགས་པར་
འཛོམ་པའི་སྟོབས་ཀྱིས་གནས་ལུགས་ཀྱི་དོན་ཕྱིན་ཅི་མ་ལོག་པ་རྟོག་ནས། ཚུལ་བཞིན་དུ་ཉམས་སུ་ལེན་པའི་གང་ཟག་དབང་པོ་རྣོན་པོའམ། རྟེན་
འབྲེལ་གྱི་འགྲོས་ཐེམ་ན། ཚེ་འདི་ཉིད་ལ་ལྷག་མ་མེད་པར་རང་འཇའ་ལུས་ཆོས་སྐུ་ཐོབ། དབང་པོ་རྟུལ་པོའམ་རྟེན་འབྲེལ་གྱི་འགྲོས་མ་ཐེམ་
ན༑ ཁྱུང་དང་སེང་གེའི་ཕྲུ་གུ་བཞིན་དུ་ལུས་རྒྱ་དང་བྲལ་ནས་བར་དོར་སངས་རྒྱས་པར་གསུངས་ཏེ། མཚན་བརྗོད་ལས། ཤེས་པ་སྲིད་འབྱུང་

༄༅། །སྐྱེ་གནས་མེད། །སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །ཅེས་པ་དང་། རྒྱུད་
རང་བྱུང་བདེ་བ་ལས། ལུས་དང་བྲལ་བའི་བར་དོ་ལ། །མ་རིག་སྒྲིབ་པ་ཐམས་ཅད་སངས། །རང་བྱུང་རིག་པའི་ཡེ་ཤེས་རྒྱས། །ཅེས་པ་དང་། 
ནམ་མཁའ་ཀློང་ཡང་ལས། རྣམ་སྨིན་ལུས་འདི་མ་བོར་བར། སངས་རྒྱས་ཡོན་ཏན་མི་སྣང་སྟེ། །མཚན་དང་དཔེ་བྱད་ཡོན་ཏན་ཀུན། །ད་
ལྟ་མི་མཐོང་ལུས་ཀྱི་སྒྲིབ། །རྣམ་སྨིན་ལུས་འདི་བོར་མ་ཐག །སངས་རྒྱས་ཡོན་ཏན་སྣང་བར་འགྱུར། །དཔེར་ན་ཁྱུང་ཕྲུག་སྒོང་ངའི་ནང་། །
གཤོག་པ་རྒྱས་པར་སྣང་མོད་ཀྱང་། །མ་ཆག་བར་དུ་འཕུར་མི་ཤེས། །སྒོང་ཆག་འཕུར་ཤེས་དུས་མཉམ་མོ། །ཅེས་དང་། ཡབ་སྲས་མཇལ་
བའི་མདོ་ལས། སྤྲུལ་གྱི་ལྤགས་རྙིང་བོར་བ་བཞིན། །སྣག་ཆེན་ལུས་འདི་བོར་མ་ཐག །དེ་བཞིན་གཤེགས་པའི་སྐུ་བོ་ཆེ། །སྐུ་མི་སྔ་ལ་

ཕྱག་འཚལ་བསྟོད། །ཅེས་དང་། གཙུག་ཏོར་གྱིས་མདོ་ལས། ལུས་འདི་བོར་ནས་བླ་ན་མེད་པའི་བྱང་ཆུབ་དྲན་པ་དང་ལྡན་པར་གྱུར་ཏེ། 
སེམས་ལུས་དང་བྲལ་མ་ཐག་ཏུ། བྱ་ཀོག་པ་ནས་ཐོན་པ་བཞིན་དུ། མ་རབ་ཀྱི་ལུས་འདི་བླ་ན་མེད་པའི་བྱང་ཆུབ་ཐོབ་པོ། །ཅེས་དང་། དགེ་
བའི་རྩ་བ་ཡོངས་སུ་འཛིན་པའི་མདོ་ལས། དེ་བཞིན་གཤེགས་པའི་སྙིང་པོ་ནི། བུམ་ནང་གི་མར་མེ་དང་འདྲ་སྟེ། །བུམ་པ་ཆགས་ནས་མར་མེ་
གསལ་དང་འདྲའོ། །ཅེས་དང་། རྗེ་དྭགས་པོ་རིན་པོ་ཆེས། ངོ་བོ་རྟོགས་ནས་བསྒོམ་པའི་གང་ཟག་བར་དོ་ནས་སངས་རྒྱས་པ་ལ། ད་ལྟ་
རྟགས་མི་དགོས། །ཅེས་དང་། རྟགས་ཐམས་ཅད་རང་དོན་གྱི་སིདྡྷི་ཡིན། སངས་རྒྱས་ཐོབ་པ་ལ་མི་ཕན། སུ་ལ་ཡང་འབྱུང་བ་མེད། 
སློབ་དཔོན་པདྨས། སངས་རྒྱས་པའི་དུས་ནི་གསུམ་སྟེ། ཕུང་པོ་ལྷག་མ་མ་ལུས་པ་དང་། སྲིད་པ་བར་མ་དོ་དང་། སྐྱེ་བ་གཅིག་

༄༅། །གིས་ལ་ཟློས་པ་སྟེ། སྲིད་པ་བར་མ་དོར་སྔར་གྱི་ཕུང་པོ་ཤ་ཁྲག་དབུག་དང་བྲལ་བ་དང་། །ཆོས་ཉིད་གོམས་པའི་སྟོབས་
ཀྱིས་ཤེས་པ་ན་བུན་ལྟར་སོང་ནས་ཆོས་སྐུར་ཡལ་བའོ། །ཅེས་གསུངས། དཔེར་ན་མི་གཅིག་དང་བྱ་གཉིས་ཕ་རིའི་རི་འོག་ནས་འོང་ན། མི་
དེ་ཡུན་རིང་དུ་མི་ཕེབ། བྱ་དེ་མྱུར་དུ་ཕེབ་པ་བཞིན་དུ། མཚན་ཉིད་ཀྱིས་སྒོར་ཞུགས་ནས་བསླབ་བྱ་ཐམས་ཅད་མ་ཉམས་པར་ཚུལ་བཞིན་དུ་བསྒྲུབ་ཀྱང་། 
བསྐལ་པ་གྲངས་མེད་གསུམ་དུ་མ་སྦྱང་གི་བར་དུ། སངས་མི་རྒྱས། དེ་ཡང་ཚོགས་སྦྱོར་གཉིས་ལ་བསྐལ་པ་གྲངས་མེད་གཅིག་མ་དག་ས་བདུན་ལ་ 
གཅིག །དག་པ་ས་གསུམ་ལ་གཅིག་དང་གསུམ་ལ་སྦྱང་བས་སངས་རྒྱས་པར་གསུངས་ལ། གསང་སྔགས་བླ་ན་མེད་པའི་སྒོར་ཞུགས་ན། 
དམ་ཚིག་མ་ཉམས་པར་ཚུལ་བཞིན་དུ་བསྒྲུབ་ན་ཚེ་གཅིག་ལ་སངས་རྒྱས་པའོ། །དེ་ཡང་བར་དོ་ནས་སངས་རྒྱས་ཀྱང་ཚེ་གཅིག་ལ་སངས་རྒྱས་པ་ཡིན་

ཏེ༑  སྐྱེ་བ་ཕྱི་མ་མི་ལེན་པའི་ཕྱིར་རོ། །ཡེ་ཤེས་ཐིག་ལེའི་རྒྱུད་ལས། བློ་གྲོས་ཆེ་ཡང་ཐེག་དམན་གྱིས། གྲངས་མེད་གསུམ་གྱིས་སངས་རྒྱས་
ཡིན༑ །སྔགས་ཀྱི་ཐེག་པ་ལ་མོས་ན། །ཚེ་འདི་ཉིད་ལ་སངས་རྒྱས་སོ། །ཅེས་དང་། མ་སངས་རྒྱས་རང་ཆས་ཀྱི་རྒྱུད་ལས། ང་ཡི་སྤྲུལ་པ་
ཤཱཀྱ་ཐུབ་པས་ནི། ཆོས་ཐམས་ཅད་སེམས་ལས་བྱུང་བའི་ཆོས་སུ་བཀའ་སྩལ་ཏོ། །འབྲས་བུ་ཡང་ལྷ་མིའི་གོ་འཕང་ཐོབ་པར་བཀའ་སྩལ་ཏོ། །
སངས་རྒྱས་རྡོ་རྗེ་སེམས་དཔའ་ནི། ཆོས་ཉིད་བྱ་རྩོལ་མེད་པའི་ལྟ་བ་རང་རིག་པའི་ཡེ་ཤེས་བཀའ་སྩལ་ཏོ། །འབྲས་བུ་ཡང་ཚེ་གཅིག་ལ་ཐོབ་པར་
བཀའ་སྩལ་ཏོ། །ཅེས་དང་། དྲིན་ལན་ལྔ་བཅུ་པ་ལས། ཚོགས་གཉིས་སྐུ་གསུམ་རིམ་ཐོབ་དང་། །སེམས་ཉིད་སྐུ་གསུམ་ངོ་བོ་གཉིས། །
རྙོགས་སངས་ཆུ་ལ་སྐར་བཞིན་ཁྱད། །ཅེས་གསུངས་སོ། །འབྲས་སྐབས་སུ་ཡང་མི་འདྲ་སྟེ། མཚན་ཉིད་ལུགས་ལ་ས་བཅུ་རྒྱུན་གྱི་ཐ་མ་ན། 

༄༅། །གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་གྱི་ཤེས་སྒྲིབ་ཕྲ་བའི་ཕྲ་བ་བཅོམ་ནས། དབྱིངས་རང་བཞིན་གྱིས་རྣམ་པར་དག་པ་ལ་སྤང་བྱ་གློ་ 
བུར་གྱི་དྲི་མ་དང་བཅས་པ་དག་པའི་དག་པ་གཉིས་ལྡན་གྱི་ཆོས་སྐུ་ཐོབ་པའི་ཚེ། རང་སྣང་ལ་སྐུ་དང་ཡེ་ཤེས་ཀྱི་སྣང་མེད་ལ། །སྔོན་ལམ་གྱི་སྐབས་སུ་
སེམས་བསྐྱེད། ཚོགས་བསགས། སྨོན་ལམ་བཏབ་པའི་སྟོབས་ཀྱི་གཟུགས་སྐུའི་ཕྲིན་ལས་གཞན་སྣང་ལ་འབྱུང་བར་བཞེད། ངེས་དོན་གྱི་མདོ་
དང་སྔགས་ཀྱི་ལུགས་ལ་སྐུ་གསུམ་གང་ཡང་། རང་བཞིན་གྱི་ཆ་ནས་ཡོང་མ་མྱོང་། མཚན་ཉིད་ཀྱི་ཆ་ནས་མེད་མ་མྱོང་། ངོ་བོའི་ཆ་ནས་ཐ་དད་
པར་གྱུར་མ་མྱོང་བས། མཐའ་ཐམས་ཅད་དང་བྲལ་ཞིང་སྐྱོན་ཐམས་ཅད་ལས་གྲོལ་བས་འོག་མ་ལས་ཁྱད་པར་འཕགས་སོ། །ངེས་དོན་འདུས་པའི་
རྒྱུད་ལས། བྱང་ཆུབ་སེམས་དཔའི་སངས་རྒྱས་ཀྱང་། །ཨ་ཏི་རྫོགས་ཆེན་ཡར་བལྟས་ན། །ངེས་དོན་སྙིང་པོ་མ་མཐོང་ཕྱིར། །གཞི་ནས་མ་

རིག་ཡོད་པས་ན། །རྩོལ་བ་བྱས་པས་ཆོས་སྐུ་སྒྲིབ། །དེ་ཕྱིར་ཡང་ངག་སངས་རྒྱས་མིན། །ཅེས་པ་དང་། ནམ་མཁའ་ཀློང་ཡང་ལས། རང་དོན་
སངས་རྒྱས་གྲངས་མང་ཡང་། །མཐར་ཐུགས་སངས་རྒྱས་མ་ཡིན་ཕྱིར། །སྒྲུབ་པ་བས་ཀྱང་རྟོགས་པ་གཅེས། །ཅེས་གསངས་པས། །གཞན་
ཡང་གོང་དུ་འབྲས་བུའི་རྟག་ཆད་བསལ་བའི་སྐབས་བཞིན་ནོ། །གཞན་ཡང་སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཀུན་ལ་ཁྱད་པར་བསམ་
གྱི་མི་ཁྱབ་པ་ཡོད་པ་ནི་གཞན་དུ་ཤེས་པར་བའོ། །དེ་ལྟར་སྔར་མཚན་ཉིད་གཉིས་གཞི་ལམ་འབྲས་གསུམ་ཀུན་ལ་མི་འདྲ་བའི་གནད་ཀྱིས། སྟོན་པ་
གཅིག་ལ་བསྟན་པ་གཉིས་མི་འོང་དགོངས་ནས། བཅོམ་ལྡན་འདས་རང་གི་སྐུ་རིང་ལ་མི་ཡུལ་དུ་གསང་སྔགས་བླ་མེད་མ་གསུངས། དེ་ནས་སྟོན་
པ་གཞན་གྱི་སྐུར་སྤྲུལ་ནས་མི་ཡུལ་དུ་གསང་སྔགས་བླ་མེད་དར་བར་བྱའོ་དགོངས་ནས། མྱ་ངན་ལས་འདས་པའི་ཚུལ་བསྟན་ཏེ། དེ་ལྟར་མྱ་

༄༅། །ངན་ལ་འདས་ཁ། འཁོར་གྱི་ནང་ནས་རིག་འཛིན་གྱི་རྒྱལ་པོ་ཀུཉྫ་ར་ཞེས་བྱ་བ་རང་གི་བསྟན་ལས་ལངས་ནས། བཅོམ་ལྡན་འདས་
ལ་སེང་གེའི་ལྟ་སྟངས་ཀྱིས་བལྟས་ནས་འདི་སྐད་ཅེས་གསོལ་ཏོ། །ཁྱེད་ནི་ནམ་མཁའི་རང་བཞིན་ལ། །འདས་དང་མི་འདས་ཡོང་མི་མངའ། །
འཇིག་རྟེན་རྣམས་དང་མཐུན་འཇུག་ཏུ།  །འདའ་པ་ཡོངས་སུ་འདུལ་བར་བསྟན། །ཁྱེད་ནི་འཇིག་རྟེན་སྒྲོན་མེར་ཤར། །ལྷ་མིའི་འཇིག་རྟེན་
ཐམས་ཅད་ཀྱིས། །མུན་པའི་དཀྱིལ་འཁོར་ཀུན་གསལ་ནས། །སེམས་ཀྱི་དཀྱིལ་འཁོར་གསལ་མཛད་པ། །ས་དང་རྣམ་པར་ལམ་སྤྱད་
པས༑ །བྱང་ཆུབ་ཐོབ་པར་བྱ་བའི་ཕྱིར། །འདྲེན་པའི་ཐེག་པ་རྣམ་གསུམ་ལ། །གང་ཟག་རིམ་པར་བཀོད་ལགས་ན། །མཉམ་པ་བླང་དོར་
མེད་སྤྱོད་པ། །ངེས་ཤིང་གསལ་བར་མ་གསུང་ན། །བཀའ་སྩལ་པ། ང་ནི་འདི་ནས་མི་སྣང་ན། །ལོ་ནི་བརྒྱ་དང་བཅུ་གཉིས་སུ། །ལྷ་

གནས་གསུམ་དུ་གྲགས་པ་ཡི། །བསྟན་པའི་སྙིང་པོ་དམ་པ་ཞིག །འཛམ་གླིང་ཤར་གྱི་ཕྱོགས་མཚམས་ཀྱིས། །མི་ནི་སྐལ་ལྡན་རིགས་ཅན་གྱིས། །
སྔོན་དུ་བསྟན་པའི་གནས་གྱུར་པ། །དྲག་ཤུལ་ཅན་ཞེས་བྱ་བའི་རྩེར། །གྲོགས་ཀྱི་དམ་པ་ལེགས་པའི་ལུས། །ལང་ཀའི་བདག་པོ་ལ་སོགས་པར། །
ལག་ན་རྡོ་རྗེས་སྣང་བར་འགྱུར། །ཞེས་བཅོམ་ལྡན་འདས་མྱ་ངན་ལས་འདས་ནས་ལོ་བརྒྱ་དང་བཅུ་གཉིས་ཀྱི་དུས་སུ། གསང་སྔགས་བླ་མེད་
འབྱུང་བར་ལུང་བསྟན་ནས་མྱ་ངན་ལས་འདས་སོ། །དེ་ནས་ལོ་བརྒྱ་དང་བཅུ་གཉིས་ཏེ་ལོ་ཉི་ཤུ་རྩ་བརྒྱད་ཀྱི་དུས་སུ་གསང་སྔགས་བླ་མེད་འབྱུང་ངོ་། །
དེའི་ཚེ་དེའི་དུས་ཉིད་ནའང་བླ་མེད་སྟོན་པའི་སྟོན་པ་པོ་རྣམས་ཀྱང་བཅོམ་ལྡན་འདས་ཐུབ་པའི་དབང་པོའི་སྤྲུལ་པ་ཉིད་དོ། །དེ་ལྟར་སྔགས་མཚན་
ཉིད་གཉིས་མི་འདྲ་ན། སྔགས་ཀྱི་སྐབས་སུ་མཚན་ཉིད་ཀྱིས་ལུང་རྣམས་འདྲེན་པ་ཅི་ཡིན་སྙམ་ན། སྤྱིར་ལུང་ཐམས་ཅད་འདམ་གྱི་ཕུར་པ་

༄༅། །དང་འདྲ་བས་གར་འཐེན་ཀྱང་བཏུབ་སྟེ། བང་མཛོད་ལས། ཀུན་ཏུ་བཟང་པོས། ང་ཡི་བཀའ་ནི་དགོངས་པ་ཅན། །ཅེས་
དང་༑  ལྤགས་པ་རློན་པའི་སླ་བཞིན་དུ། །ཇི་ལྟར་འཐེན་ཀྱང་འཐེན་དུ་བཏུབ། །འདམ་ལ་གནས་པའི་ཕུར་པ་བཞིན། །ཅི་ལྟར་བསྒུལ་ཡང་
བ་སྒུལ་དུ་རུང་། །ཅེས་དང་། བྱང་ཆུབ་སེམས་དཔའ་ཟླ་འོད་གཞོན་ནུས་ཞུས་པའི་མདོ་ལས། དཔེར་ན་རྒྱལ་པོའི་བུ་བྲན་མོ་ལ་ཡོད་ན། དེས་
རྒྱལ་པོའི་གདན་ས་བཟུང་རུང་བ་དེ། བྲན་མོའི་ཡོན་ཏན་མིན། རྒྱལ་པོ་རང་གི་ཡོན་ཏན་ཡིན། གལ་ཏེ་བྲན་གྱིས་བུ་བཙན་མོ་ལ་ཡོད་ན་གདན་ས་
བཟུང་མི་རུང་བ་དེ། བྲན་གྱི་སྐྱོན་མིན། བཙུན་མོ་རང་གི་སྐྱོན་ཡིན། དེ་བཞིན་དུ་ཐེག་པ་འོག་མའི་ལུང་རྣམས་གོང་མར་འཐེན་དུ་བཏུབ་ཅིང་
འབྱོར་བ་དེ་འོག་མའི་ཡོན་ཏན་མིན། གོང་མ་རང་གི་ཡོན་ཏན་ཡིན། གལ་ཏེ་འོག་མའི་ལུང་རྣམས་གོང་མ་ལ་མ་འབྱོར་ན། འོག་མའི་སྐྱོན་

མིན༑  གོང་མ་རང་གི་སྐྱོན་ཡིན་པར་གསུངས། དེ་བས་ན་ཐེག་པ་གོང་མའི་ལུང་རྣམས་འོག་མ་ལ་འཐེན་ཀྱང་བཏུབ། འོག་མའི་ལུང་རྣམས་
གོང་མ་ལ་འཐེན་ཀྱང་བཏུབ། དེ་ཡང་ལུང་གཅིག་སྐབས་མང་པོར་འགྲོ་བ་དང་། སྐབས་གཅིག་ལ་མོང་པོར་མི་འགྲོ་བ་རྣམས་ཡོད། དེ་བས་ན་
ཐམས་ཅད་འདམ་གྱི་ཕུར་པ་དང་འདྲ་བས་གར་འཐེན་བཏུབ་པའི་ཕྱིར་དང་། ངེས་དོན་གྱིས་མདོའི་ས་ལམ་བསྒྲོད་ཚུལ་དང་། སྔགས་ཀྱི་བློ་
རིམ་སྐྱེས་པའི་ཉམས་སྐྱེ་ཚུལ་འདྲ་བའི་ཕྱིར་དང་། །ལྡེམ་དགོངས་མཚན་ཉིད་དང་མི་འདྲ་བར། ཐད་སོ་ཐད་སོ་ཆོད་པའི་དོད་དུ་བརྩི་བའི་
ཕྱིར་དང་། ཆོས་སྐད་དང་། ས་ལམ་གྱི་མིང་དང་། གྲངས་དང་། སྒྲ་མཐུན་ཡང་། སྒྲ་མཐུན་དོན་དཔགས་ཀྱི་གཏན་ཚིག་ཡོད་པའི་
ཕྱིར་དང་། བཅོམ་ལྡན་འདས་ཀྱི་དྲང་དོན་ངེས་དོན་གྱི་མདོ་རྣམས་ནི་མཚན་ཉིད་ཐེག་པ་ཁོ་ནར་མ་ཟད། །ཉན་ཐོས་ཡན་ཆད་རྫོགས་ཆེན་མན་ཆད་

༄༅། །ཀུན་དང་མཐུན་པའི་ཕྱིར་དང་། དྲང་དོན་ངེས་དོན། དགོངས་བཅས་དགོངས་མིན་སྣ་ཚོགས་ཡོད་པའི་ཕྱིར་དུ་སྔགས་ཀྱི་སྐབས་ 
སུ་མཚན་ཉིད་ཀྱི་ལུང་འདྲེན་པ་ལ་འགལ་བ་མེད་དོ། །དྲུག་པ་ཐེག་པ་གོང་འོག་གི་ཁད་པར་རམ། སྐྱོན་ཡོན་འབྱེད་དགོས་པའི་གཏན་ཚིག་ནི། 
དེ་ལྟར་ལྡེམ་དགོངས་ཀྱི་སྒྲ་ཚིག་མ་གོ། །སྔགས་དོན་ངོས་མ་ཟིན། མཚན་ཉིད་ཐེག་པ་ལ་ཞེན་ཆེ་བའི་གང་ཟག་འགའ་ཞིག་གི་མཚན་ཉིད་ཀྱི་
གྲུབ་མཐའ་མགོ་རྨོངས་ནས། རང་ཚེ་འདི་ཉིད་ལ་སངས་རྒྱས་མི་དགོས། མཐོང་ལམ་ཙམ་ཐོབ་པའི་རེ་ཐག་ཡང་ཆད་ཅིང་། གཞན་རེ་ཐག་མ་
ཆད་པ་རྣམས་ཀྱང་སུན་ཕྱུང་ཞིང་རེ་ཐག་བཅད་པ་དང་། ལྟ་བ་རྣམ་དག་རྟོགས་པའི་རྟོགས་ལྡན་རྣམས་ལ་ཡང་ཕྱི་རྟགས་མི་སྣང་བས་ནང་དུ་རྟོགས་
པ་ཡོད་ཟེར་མི་བདེན་སྙམ་དུ་ལོག་རྟོགས་བྱེད། སྐུར་པ་འདེབས་སུན་ཕྱུང་ནས་ཆོས་སྤང་བའི་ལས་ཚན་པོ་ཆེ་བསགས་པ་ཡང་ཡོད་པས། ཐེག་

པ་གོང་འོག་གམ་ཉམས་རྟོགས་གང་འོག་གིས་མཚམས་ཐམས་ཅད་ལེགས་པར་འབྱེད་པ་གལ་ཆེའོ། །དེ་འབྱེད་ན་ཆོས་སྤང་གི་ལས་མི་སོག་ཅིང་། 
དབང་པོ་རྣོན་པོས་འོག་མིའི་གོལ་ས་ཆོད་ནས། གོང་མ་ཐོད་རྒལ་དུ་རྟོགས་པ་དང་། རྟུལ་པོས་ཡང་འོག་མ་འོག་མ་ལ་བརྟེན་ནས། གོང་མ་
གོང་མ་ལ་རིམ་གྱིས་རྟོགས་པའི་དགོས་པ་ཡོད། དེ་མ་འབྱེད་ན་འོག་མ་འོག་མ་རྣམས་ལ་མཆོག་ཏུ་ཞེན་ནས་གོང་མ་གོང་མ་རྣམས་དང་ནོར་ས་
ཡོད༑ གོང་མ་གོང་མའི་ལྟ་བ་རྟོགས་ཀྱང་ངོ་མ་ཟིན་ནས་འོག་མ་འོག་མ་རྣམས་དང་ནོར་བ་ཡོད། དེ་བས་ནོར་བ་དང་མ་ནོར་བའི་དོན། ཤོར་
ས་དང་མ་ཤོར་བའི་དོན། གོལ་ས་དང་མ་གོལ་བའི་དོན། ལོག་པ་དང་མ་ལོགས་པའི། འཁྲུལ་པ་དང་མ་འཁྲུལ་པའི་དོན་ལ་སོགས་སྐྱོན་
ཡོན་ཐམས་ཅད་ལེགས་པར་འབྱེད་དགོས། དེ་འབྱེད་ན་དབང་པོ་རྣོན་པོས་སྐྱོན་ཐམས་ཅད་ཐོད་རྒལ་དུ་ཆོད་ནས། ཡོན་ཏན་ཐམས་ཅད་ཐོད་

༄༅། །རྒལ་དུ་ཐོབ་པ་དང་། རྟུལ་པོས་ཡང་སྐྱོན་ཡོན་རིམ་གྱིས་ཆོད་ནས་ཡོན་ཏན་ཐམས་ཅད་རིམ་གྱིས་ཐོབ་པའི་དགོས་པ་ཡོད། 
དེ་མ་འབྱེད་ན། སྐྱོན་ཡོན་གཉིས་ལ་བྲལ་ཐོབ་མི་འབྱུང་སྟེ། སྐྱོན་ངོས་མ་ཟིན་པས་སྤང་མི་ཤས། སྤང་མ་ཤེས་པས་བྲལ་མི་ཤེས། ཡོན་
ཏན་ངོས་མ་ཟིན་པས་བསྒྲུབ་མི་ཤེས། བསྒྲུབ་མ་ཤེས་པས་ཐོབ་མི་ཤེས་སོ། །དེ་བས་ན་ཉམ་རྟོགས་གོང་འོག་གི་ས་མཚམས་དང་། སྐྱོན་
ཡོན་ཐམས་ཅད་ལེགས་པར་འབྱེད་པ་གལ་ཆེ་སྟེ། ཆོས་རྗེ་རོལ་པའི་རྡོ་རྗེས། རྣམ་དབྱེ་ལྟ་བའི་ཤེས་རབ་ཀྱིས། །ཐེག་པའི་ཤན་ཡང་འབྱེད་
པ་དང་། །གནས་ལུགས་ལྟ་བ་མངོན་གྱུར་གྱིས། གྲུབ་མཐའི་མཚན་མ་གཞིག་པ་གཅེས། །ཅེས་པ་དང་། ལྷ་མོ་བཞིའི་ཞུས་པ་ལས། 
གྲུབ་པ་ཆེན་པོ་ཆོས་ཕུང་པོ། །སྟོང་ཕྲག་བརྒྱད་ཅུ་རྩ་བཞི་ལས། །གང་གིས་དེ་ཉིད་མ་རྟོགས་ན། །དེ་དག་ཐམས་ཅད་འབྲས་བུ་མེད། །

ཅེས་དང་། མཚན་བརྗོད་ལས། ཐེག་པ་གསུམ་གྱི་ངེས་འབྱུང་ལ། །ཐེག་པ་གཅིག་གིས་འབྲས་བུར་གནས། །ཅེས་དང་། གསང་
སྙིང་ལས། ས་རྣམས་ཁྱད་པར་བཀོད་པ་ཡང་། །གསང་བ་སྙིང་པོར་འགྲོ་བའི་ལམ། །ཡེ་ཤེས་ངོ་མཚར་རབ་འབྱམས་ཀྱི། །དོན་དུ་མི་
འགྱུར་ཡང་མ་གསུངས། །ཅེས་དང་། བང་མཛོད་ལས། འོག་མ་འོག་མའི་ལྟ་བ་ཡི། །གོང་མ་མ་མཐོང་སྒྲིབ་པ་ཡིན། །གོང་མ་གོང་
མའི་ལྟ་བ་ཡི། །འོག་ལྟར་སྤྱོད་ན་གོལ་བ་ཡིན། །ཅེས་དང་། ཡོ་ཀའི་དོན་གྱིས་མ་བཤད་ན། །ཐེག་པའི་ཤན་ཐང་མི་འབྱེད་པས། །ཁྱད་
མི་འབྱེད་པའི་སྐྱོན་དུ་འགྱུར། །རྩ་བའི་དོན་གྱིས་མ་བཤད་ན། །ཆོས་རྣམས་སེམས་སུ་མ་འདུས་པས། །མཐའ་ཡས་པ་ཡི་སྐྱོན་དུ་འགྱུར། །
ཅེས་དང་། ནམ་མཁའ་ཀློང་ཡངས་ལས། ཡུལ་དང་གོལ་ས་མ་ཆོད་ན། །ཅི་བསྒོམ་དོན་མེད་འཁོར་བའི་རྒྱུ། །ཅེས་དང་། ནར་མ་

༄༅། །སོན་ན་ཤེད་མི་རྫོགས། །གོང་འོག་ལ་ཤན་མ་འབྱེད་པས། །ལྟ་བའི་སྙིང་པོ་དོན་མེད་པས། །གོལ་ས་མི་ཆོད་རྒྱུད་མི་
གྲོལ༑  །ཅེས་དང་། རིན་ཆེན་སྤུངས་པ་ལས། བློའི་བྱས་པའི་གོ་བ་ལ། །མཐར་ཐུག་ཡིན་ནོ་སྙམ་ན་གོལ། །ཅེས་གོང་བཞིན་ནོ། །
གསུམ་པ་རྗེས་ཀྱིས་བྱ་བ་ནི། ཐུན་བར་དང་། ཐུན་མཚམས་དང་། ཐུན་རིང་ཐམས་ཅད་དུ་ཆོས་ཐམས་ཅད་ལ། བདེན་ཞེན་མེད་པ་སྒྱུ་མ་ 
ལྟ་བུའི་བློས། རང་གི་ཏིང་ངེ་འཛིན་བསྒོམ་པའི་དགེ་བའི་རྩ་བ་དེས་ཉེ་བར་མཚོན་ནས། གཞན་ཡང་ཕྱོགས་བཅུའི་འཇིག་རྟེན་གྱིས་ཁམས་ན་
བདག་ཅག་འཁོར་བཅས་ཐམས་ཅད་ཀྱིས་དུས་གསུམ་དུ་བསགས་པའི་དགེ་བའི་རྩ་བ་ཐམས་ཅད་བློས་གཅིག་ཏུ་བསྡུས་ཤིང་བཟླུམ་སྟེ་བསྡོམ་ནས་
སེམས་ཅན་གྱིས་དོན་དུ་དམིགས་ཏེ། དཔལ་ལྡན་བླ་མ་དམ་པའི་སྐུ་གསུང་ཐུགས་ལ་འབུལ་ཞིང་། བླ་ན་མེད་པའི་བྱང་ཆུབ་ཏུ་བསྔོའོ། ། 

སྨོན་ལམ་ཡང་རྒྱས་བསྡུས་གང་རུང་གདབ་བོ། །དེ་ནས་ཏིང་ངེ་འཛིན་ལ་མ་ཡེངས་པའི་ངང་ནས་རྩལ་སྦྱང་སྟེ། སྤྱོད་ལམ་ལ་འཇུག་པའོ། །
སློབ་དཔོན་འཕགས་པ་ལྷས། བསྔོ་བ་མི་བཟད་ལམ་པ་སྟེ། །འཕེལ་བར་འགྱུར་དང་བཅས་པ་ཡིན། །ཅེས་པ་དང་། བློ་གྲོས་མི་ཟད་
པའི་མདོ་ལས། ཇི་ལྟར་ཆུ་ཐིག་རྒྱ་མཚོ་ཆེ་ནང་ལྷུང་། །རྒྱ་མཚོ་མ་སྐམ་བར་དུ་དེ་མི་ཟད། །དེ་བཞིན་བྱང་ཆུབ་ཡོངས་བསྔོས་དགེ་བ་རྣམས། །
བྱང་ཆུབ་མ་ཐོབ་བར་དུ་དེ་མི་ཟད། །ཅེས་དང་། གསང་སྒྲོན་ལས། སྤྱོད་ལམ་རྣམ་བཞི་ཅི་སྤྱད་ཀྱང་། །སེམས་ཀྱི་རྩི་ཡིས་ཟིན་པ་ན། །
འདི་ནི་བཞག་ཐབས་དམ་པ་སྟེ། །དགོངས་པ་སངས་རྒྱས་ཐུགས་དང་མཉམ། །ཅེས་དང་། བང་མཛོད་ལས། རྗེས་ཐོབ་ཤེས་པའི་དུས་
ཉིད་དུ། །ལྟ་བསྒོམ་སྲོག་དང་ལྡན་པ་ཡི། །དྲན་པའི་ཐག་པས་བསྡམ་པར་བྱ། །ཅེས་དང་། སློབ་དཔོན་པདྨས། གསུམ་པ་རྗེས་

༄༅།  །ཤེས་ནི། གཉིས་མེད་སྒྱུ་མ་ལྟ་བུའི་ངང་ནས་གཉིས་འཛིན་གྱིས་འགྲོ་བ་རྣམས། གཉིས་མེད་བྱང་ཆུབ་ཐོབ་པར་བསྡོས་
ནས༑  དེ་ཉིད་ངང་དུ་སྤྱོད་དོ། །དེས་བསྒོམས་པ་སོང་། གསུམ་པ་སྤྱོད་པ་ལ་བཞི་སྟེ། སྤྱོད་པའི་དགོས་ཆེད་དང་། སྤྱོད་པ་
དང་མི་ལྡན་པའི་ཉེས་དམིགས་དང་། ལྡན་པའི་ཕན་ཡོན་དང་། སྤྱོད་པ་རང་གི་ངོ་བོའོ། །དང་པོ་ནི། དཔེར་ན་བྱ་ནམ་མཁའ་ལ་འཕུར་
བ་ལ་འདབ་གཤོགས་གཉིས་ཀ་འཛོམ་དགོས། དེ་མ་འཛོམ་ན་འཕུར་མི་ནུས་ལ། འཛོམ་ནས་འཕུར་བ་དང་བཅས་པས་གང་དུ་འགྲོ་ས་དེར་
བདེ་བླག་ཏུ་ཕྱིན་པ་བཞིན་དུ། ཐར་པའི་ལམ་དམ་པ་བསྒྲོད་པ་ལ་ལྟ་བསྒོམ་སྤྱོད་གསུམ་ལེགས་པར་འཛོམ་དགོས། དེ་མ་འཛོམ་ན་ཐར་པ་
ཐོབ་མི་ནུས། ལྟ་བསྒོམ་གཉིས་འཛོམ་ནའང་། སྤྱོད་པ་ལྟ་བསྒོམ་མཐོན་དམན་གྱིས་དུས་དང་འབྲེལ་བས་འབྲས་བུ་སངས་རྒྱས་ཀྱི་སར་

བདེ་བླག་ཏུ་ཕྱིན་པའོ། །དེ་བས་ན་ལྟ་བསྒོམ་སྤྱོད་གསུམ་ལེགས་པར་འཛོམ་པ་གལ་ཆེ་སྟེ། བང་མཛོད་ལས། ལྟ་བ་གཏན་ལ་མ་ཕེབས་ན། །
ཚོགས་ས་ལམ་རྒྱུས་འཁྲུལ་པ་ལྟར། །བསྒོམ་པ་གཏན་ལ་མ་ཕེབས་ན། །ལག་སྡུམ་བྲག་ལ་འཛེག་པ་འདྲ། །སྤྱོད་པ་གཏན་ལ་མ་ཕེབས་ན། །
དོན་གཉེར་ཐེ་ཚོམ་ཟ་བ་འདྲ། །ཅེས་དང་། གསང་བའི་རྒྱུད་ལས། ལྟ་བ་མི་ལྡན་སྤྱོད་པ་དང་། །སྤྱོད་པ་མི་ལྡན་ལྟ་བ་གཉིས། །འདིས་
ནི་གསང་སྔགས་དམ་ཚིག་ཉམས། །མནར་མེད་སེམས་ཅན་དམྱལ་བར་འགྲོ། །ཅེས་དང་། ངེས་དོན་འདུས་པ་ལས། འཕོ་འགྱུར་
མེད་པའི་ལྟ་བ་ལ། །སྐྱེ་འགག་མེད་པའི་བསྒོམ་པ་ཤར། །བླང་དོར་མེད་པའི་སྤྱོད་པ་ལ། །རེ་དོགས་མེད་པའི་འབྲས་བུ་གནས། །ཅེས་
དང་༑  ལྷའི་བུས་ཞུས་པའི་མདོ་ལས། ལྟ་བ་ཡང་དུ་མི་བགྱི་རུ། །ཆོས་ཀྱི་དབྱིངས་ལ་ཡངས་དོག་མེད། །སྤྱོད་པ་ཞིབ་ཏུ་མི་བགྱི་རུ། །

༄༅། །ཁམས་གསུམ་འཁོར་བ་གཡང་ས་ཆེ། །ཅེས་དང་། ཕ་དམ་པས། དཔའ་འཛང་སྡར་གསུམ་བྱང་ཁའི་འབྲང་ལ་ཚང་།
ལྟ་བའི་དུས་སུ་དཔའ་དགོས། བསྒོམ་པའི་དུས་སུ་འཛང་དགོས། སྤྱོད་པའི་དུས་སུ་སྡར་དགོས། །ཅེས་དང་། ས་ར་ཧས། ལྟ་བ་ཁོ་
དང་ང་གཉིས་ཡིན། །བསྒོམ་པ་ཁྱོད་དང་ང་གཉིས་ཡིན། །སྤྱོད་པ་ཕག་དང་གླང་པོར་ལྟོས། །འབྲས་བུས་རང་རེ་དྲུག་ཁ་ཡིན། །ཅེས་
གསུངས་སོ། །གཉིས་པ་སྤྱོད་པ་དང་མི་ལྡན་པའི་ཉེས་དམིགས་ནི། ལྟ་བ་མངོན་དུ་གྱུར་ཅིང་བསྒོམ་པ་མཐར་ཕྱིན་པར་བྱེད་པའི་སྲོག་
སྤྱོད་པ་འདི་ཡིན་པས། འདི་མེད་ན་ལྟ་བསྒོམ་གཉིས་ཡོད་ཀྱང་ཕན་པ་མེད་སྟེ། ལྟ་བ་མཐོ་ཡང་སྟོང་སྐད། །བསྒོམ་པ་བཟང་ཡང་
ཞེན་འཛིན་ཡིན་པས། རྗེས་ཤེས་ཆོད་ནས་སེམས་གཟུང་འཛིན་ལས་གྲོལ་བའི་དུས་མེད་སྟེ། ཏེ་ལོ་པས། དམ་ཆོས་སྤྱོད་པ་མེད་པའི་རྣལ་འབྱོར་

པས༑ གཟིང་ལ་འཕུར་བའི་བྱ་རོག་འདྲ། །སེམས་ཕར་ཕར་བཏང་ཡང་ཚུར་ཚུར་འཁོར། །སེམས་གཟུང་འཛིན་གཉིས་ལས་གྲོལ་དུས་
མེད༑ །ཅེས་པ་དང་། ལེགས་བཤད་རིན་པོ་ཆེའི་གཏེར་ལས། བཟང་པོའི་ཆོ་རིགས་སྤྱོད་པས་བསྲུང་། །སྤྱོད་པ་མེད་ན་རིག་དོན་མེད། 
ཅེས་དང་། རྗེ་བཻ་རོ་ཙཱ་ནས། སྤྱོད་པའི་རྗེས་མེད་ལག་རྡུམ་གཤོག་ཆད་འདྲ། །ཅེས་དང་། རྗེ་བིརྺ་པས། གལ་ཏེ་རྟོགས་ལྡན་ཉམས་བཟང་
སྤྱོད་པའི་གྲོགས་མེད་ན། །ཅི་ལྟར་མིག་ལྡན་སྐྱེས་བུ་རྐང་པ་མེད་དང་མཚུངས། །ཅེས་སོ། །གསུམ་པ་སྤྱོད་པ་ལྡན་པའི་ཕན་ཡོན་ནི། དཔེར་
ན་རྟ་བཟང་པོ་ལ་ལྕགས་ཚ་མོས་བྲབ་ན་ལམ་མྱུར་དུ་ཆོད་པ་བཞིན་དུ། ལྟ་བ་གོ་བའི་དུས་སུ་ཐུན་མོང་སྤྱིའི་སྤྱོད་པས་ལུས་ངག་ཡིད་གསུམ་དགེ་
བ་ལ་བཀོལ་བས་ལྟ་བ་ཉམས་སུ་ལེན་པའི་རྒྱུ་བྱེད། ལྟ་བ་ཉམས་སུ་མྱོངས་ནས་མངོན་དུ་མ་གྱུར་གྱིས་བར་དུ། ཕྱི་རུ་ཐུན་མོང་གི་སྤྱོད་པ། ནང་

༄༅། །གསང་སྔགས་ཀྱི་སྤྱོད་པས་ལྟ་ལམ་དུ་ཁྱེར་བ། ལྟ་བ་མངོན་དུ་གྱུར་ནས་གསང་སྤྱོད་བརྟུལ་ཞུགས་ཀྱིས་ཡུལ་རྐྱེན་ལ་བསྲེས་
པས་རྐྱེན་སྣང་ཆོད་པ། ལྟ་བསྒོམ་གདིང་དུ་གྱུར་ནས་རང་འདོད་ཆོད་པའི་དུས་སུ། ཐབས་མཁས་ཐུགས་རྗེ་ཆེན་པོས་གདུལ་བྱ་སྐལ་ལྡན་རྗེས་
སུ་བཟུང་བས་རང་ལ་མི་གནོད་ཅིང་གཞན་དོན་འབྱུང་བ། ལྟ་བ་མ་ཐོག་ཏུ་སླེབ་ནས་རོ་སྙོམ་གྱི་སྤྱོད་པ་དྲག་པོའི་རྐྱེན་ལ་ཐོག་རྫིས་བྱས་པས། 
ས་ལམ་གོང་ནས་གོང་དུ་བསྒྲོད་ནས། ཚེ་གཅིག་ལ་སངས་རྒྱས་ཐོབ་པར་བྱེད་པ་སྤྱོད་པ་ཡིན་ཏེ། ཕག་མོ་གྲུབ་པས། ལྟ་བ་རྟོགས་པ་དང་ལྡན་
པ་དེ། གཡོས་ལེགས་པར་བྱས་པའི་ཁ་ཟས་ཡིན། །བསྒོམ་པ་ཉམས་མྱོང་དང་ལྡན་པ་དེ། །བདུད་རྩིའི་དྭང་མ་བཏུང་བ་ཡིན། །སྤྱོད་པ་
རོ་སྙོམ་དང་ལྡན་པ་དེ། །ཁམས་བཟང་བདེ་བའི་འབྱུང་གནས་ཡིན། །ཅེས་པ་དང་། མེ་ལུང་སྐོར་གསུམ་དུ། རྟོགས་པ་ལྟ་བ་མ་རྨོངས་

ཤིང་༑ །སྤྱོད་པ་ཤིན་ཏུ་དག་གྱུར་ན། །གོལ་བའི་ལམ་དུ་མི་འགྱུར་ཞིང་། །བླ་མེད་བྱང་ཆུབ་ཐོབ་འགྱུར་ཞེས། །ངེས་དོན་བཀའ་ལུང་ཀུན་
ནས་གསུངས། །ཅེས་དང་། བྱ་བྲལ་ནམ་མཁའ་རྡོ་རྗེས། ལྟ་བསྒོམ་གཉིས་འཛོམ་ནས་སྤྱོད་པ་ལྟ་བསྒོམ་མཐོ་དམན་གྱིས་དུས་དང་འབྲེལ་
པས་འབྲས་བུ་སངས་རྒྱས་པར་བདེ་བླག་ཏུ་ཕྱིན་པའོ། །རྗེ་བིརྺ་པས། མི་མཐུན་རྐྱེན་རྣམས་དངོས་གྲུབ་དམ་པ་སྟེ།མི་མཐུན་རྐྱེན་གྱི་
རྣལ་འབྱོར་ཉམས་ཀྱི་གསལ་འདེབས་ཕྱིར། །རྐྱེན་ངན་མི་སྤང་དེ་ཉིད་ཤེས་པས་ངེ་ལ་སྦྱངས། །དེ་ལྟར་སྐྱོང་ཞིང་ཉམས་རྟོགས་མཐར་ཕྱིན་
སྤྱོད་པ་ནི། །གྱི་ལིང་དག་ལ་ལྕགས་ཀྱིས་བསྐུལ་བ་ཅི་བཞིན་ནོ། །ཅེས་སོ། །བཞི་པ་སྤྱོད་པ་རང་གི་ངོ་བོ་ནི། སྤྱིར་ལྟ་བ་གཏན་ལ་
དབབ་བྱ་གཞི་གནས་ལུགས་ཀྱི་དོན་ཡིན་པས། ལྟ་བའི་སྐབས་སུ་གཞི་བསྟན་ནས། བསྒོམ་པ་ཉམས་ས་བླང་བྱ་ཐབས་ཤེས་ཟུང་འཇུག་

༄༅། །གིས་ལམ་ཡིན་པས། བསྒོམ་པའི་སྐབས་སུ་མངོན་པར་རྟོགས་པའི་རིམ་པ་བསྟན་ཅིང་། །ལྟ་བསྒོམ་སྤྱོད་གསུམ་
མཐར་ཕྱིན་པའི་དོན་འབྲས་བུ་ཡིན་པས། སྤྱོད་པའི་སྐབས་སུ་འདིར་འབྲས་བུ་ཙམ་སྨྲོས་པའོ། །དེ་ལ་གསུམ་སྟེ། སྤྱོད་པའི་གཙོ་བོ་སྡོམ་
གསུམ་སྤྱིའི་ཆིང་དང་། ཐུན་མོང་གིས་སྤྱོད་པ་དང་། ཁྱད་པར་གྱིས་སྤྱོད་པའོ། །དང་པོ་ནི། སྡོམ་པ་གསུམ་མ་ཐོབ་ན་དགེ་བ་ཅི་བྱས་
ཐམས་ཅད་བར་མས་བསྡུས་པའི་དགེ་བ་ཡིན་པས། ཁམས་གསུམ་དུ་འཁོར་ཞིང་སྲིད་རྩེ་ལས་མི་འདའ་བར་གསུངས་སོ། །དེ་བས་ན་དང་པོ་སོ་
ཐར་གྱི་སྡོམ་པ་བླང་དགོས། དེའི་ལམ་མ་ནོར་བར་ཚུལ་བཞིན་བསྒྲུབ་ན། ཉན་རང་གི་བྱང་ཆུབ་ཐོབ། དེའི་ཐོག་ནས་བྱང་སེམས་ཀྱི་སྡོམ་
པ་བླང་དགོས། དེའི་ལམ་མ་ནོར་བར་ཚུལ་བཞིན་དུ་བསྒྲུབ་ན་བསྐལ་པ་གྲངས་མེད་གསུམ་གྱི་སངས་རྒྱས་ཐོབ། དེའི་ཐོག་ནས་གསང་

སྔགས་ཀྱི་སྡོམ་པ་བླང་དགོས། དེའི་ལམ་མ་ནོར་བར་ཚུལ་བཞིན་དུ་བསྒྲུབ་ན། ཚེ་གཅིག་ལ་སངས་རྒྱས་ཐོབ། དེ་གསུམ་འཁོར་བ་ལ་མི་
འཁྱམས་པ་དང་། མྱ་ངན་ལས་མི་འདས་པ་དང་། མྱུར་དུ་སངས་རྒྱས་པའི་སྡོམ་པ་ཡིན་པས། སྡོམ་པ་གསུམ་ལྡན་དུ་དགོས་པའི་དོན་
ཡང་དེ་ཡིན། སྡོམ་པ་གསུམ་ལ་མ་བརྟེན་པར་སངས་རྒྱས་བསྒྲུབ་པའི་ལམ་མེད། སྡོམ་གསུམ་བཅས་པའི་ལྟུང་བ་ཡིན། སྡོམ་གསུམ་
མེད་ན་ལྟུང་བ་ཡང་མེད། བསོད་ནམས་ཀྱང་མེད་སྟེ། དཔེར་ན་ཞིང་མེད་ན་སད་སེར་ཡང་མེད། ལོ་ཐོག་ཀྱང་མེད་པ་དང་འདྲ། སྡོམ་
བླང་ནས་ཉམས་ན་ལྟུང་བ་ཡང་ཆེ། མ་ཉམས་པར་བསྲུང་ན་བསོད་ནམས་ཡང་ཚད་མེད་སྟེ། འཁོར་བ་ལ་མི་འཁྱམས་པ་ལ་སོགས་གོང་
བཞིན་ནོ། །དཔེར་ན་ཞིང་རྨོས་ན་སད་སེར་ཡང་ཡོད་ལ། སད་སེར་ལ་མ་ཤོར་བར། སོ་ནམ་ལེགས་ན་ལོ་ཐོགས་ཀྱི་ལོངས་སྤྱོད་ཕུན་

༄༅། །སུམ་ཚོགས་པ་དང་འདྲ། སྡོམ་གསུམ་ལ་མ་བརྟེན་པར་སངས་རྒྱས་བསྒྲུབ་པའི་ལམ་མེད་པ་ནི། ཞིང་ལ་མ་བརྟེན་
པར་ལོ་ཐོག་བསྒྲུབ་ཐབས་མེད་པ་དང་འདྲའོ། དེ་ལ་སྡོམ་པ་གསུམ་གྱི་གོ་དོན་ནི། བསམ་པ་ཉོན་མོངས་པ་དང་སྦྱོར་བ་མི་དགེ་བ་སྤང་
བ་ཐོ་ཐར། བསམ་པ་བྱམས་སྙིང་རྗེ་བྱང་ཆུབ་ཀྱིས་སྦྱོར་བ་གཞན་དོན་ལ་དམིགས་པའི་དགེ་བ་བསྒྲུབ་པ་བྱང་སེམས། ཐ་མལ་གྱི་སྒོ་
གསུམ་དང་བྲལ་ནས་རང་གཞན་ཧེ་རུ་ཀའི་སྐུ་གསུང་ཐུགས་སུ་གྱུར་ནས་འགྲོ་དོན་བྱེད་པ་ནི་གསང་སྔགས་ཀྱིས་སྡོམ་པའོ། །ཡང་གཞན་ལ་
གནོད་པ་གཞི་དང་བཅས་པ་སྤང་བ་སོ་ཐར། གནོད་པ་མེད་པའི་ཐོག་ནས་ཕན་བཏགས་པ་བྱང་སེམས། ཕན་བཏགས་པ་དེ་ཡང་ཐ་མལ་
པ་མ་ཡིན་པར། ཧེ་རུ་ཀའི་སྐུ་གསུང་ཐུགས་སུ་གྱུར་པའི་ངང་ནས་རང་གཞན་གཉིས་མེད་ཀྱི་གཞན་དོན་མཛད་པ་གསང་སྔགས་ཀྱིས་སྡོམ་

པའོ༑ །ཡང་དེ་གསུམ་རྟེན་བརྟེན་པ་ཡང་ཡིན་ཏེ། ཞེ་སྡང་མ་སྤང་ན་བྱང་སེམས་སྐྱེ་ཐབས་མེད་པའོ། །གནོད་པ་མ་སྤང་ན་ཕན་པ་བཏགས་
ཐབས་མེད། ཕན་པ་མ་བཏགས་ན་རང་གཞན་གཉིས་མེད་ཀྱི་གཞན་དོན་འབྱུང་ཐབས་མེད་པ་ལྟ་བུའོ། །དེ་གང་ཟག་གཅིག་གི་རྒྱུད་
ལ། སྡོམ་པ་གསུམ་ཀ་བསྲུང་བ་ལ། རྒྱ་གར་གྱི་པཎྜི་ཏ་རྣམས་བཞེད་པ་མི་མཐུན་པ་ནི། རེས་ཤིག་སར་བསྲུང་བ་དང་། གནས་
འགྱུར་དུ་བསྲུང་བ་དང་། བག་ལ་ཞ་བ་དང་། གཅིག་ཏུ་གྱུར་པ་དང་། གཏོང་ཐོབ་ཏུ་འདོད་པ་ལ་སོགས་ཡོད་པར་བཤད་པ་ནི་གཞན་དུ་ཤེས་
པར་བྱའོ། །གཉིས་པ་ཐུན་མོང་གིས་སྤྱོད་པ་ལ་བརྒྱད་ཡོད་པ་ལས། དང་པོ་མ་རྟོགས་འགྲོ་དྲུག་སེམས་ཅན་ནི། ཆགས་སྡོང་རྨོངས་
གསུམ་གྱིས་ཀུན་ནས་བསླངས་བའི་སྤྱོད་པ་སྣ་ཚོགས་ཡིན་པས། འབྲས་བུ་ངན་སོང་ལ་སོགས་འཁོར་བའི་སྡུག་བསྔལ་ཁོ་ན་བརྒྱུད་པའོ། །

༄༅། །གཉིས་པ་ལོག་རྟོག་མུ་སྟེགས་པ་ནི། ཐར་པའམ་བདེ་འགྲོ་དོན་གཉེར་གྱིས་བློ་ཙམ་ཡོད་ཀྱང་། ལྟ་བསྒོམ་ལོག་
པའི་ལམ་དུ་སོང་བས། སྤྱོད་པ་སྲོག་གཅོད་པའི་མཆོད་སྦྱིན་ལ་སོགས་ལོག་པའི་དཀའ་ཐུབ་སྣ་ཚོགས་སྤྱོད་པས། འབྲས་བུ་ཡང་ངན་སོང་
དང་འཁོར་བ་ཁོ་ན་བརྒྱུད་པའོ། །གསུམ་པ་ནང་པ་སངས་རྒྱས་པའི་ཉན་ཐོས་ཀྱི་སྤྱོད་པ་ནི། རབ་དགེ་སློང་གིས་སྡོམ་པ་བླང་ནས་འདུལ་ཁྲིམས་
གཉིས་བརྒྱ་ལྔ་བཅུ་བསྲུང་། འབྲིང་དགེ་ཚུལ་གྱི་སྡོམ་པ་བླང་ནས་བསླབ་པ་བཅུ་ལ་གནས། ཐ་མ་ཡང་དགེ་བསྙེན་ནམ་བསྙེན་གནས་ཀྱི་
སྡོམ་པ་བླང་ནས་རྩ་བ་བཞི་དང་ཉ་སྡོམ་བསྲུང་། རབ་ལུང་སྡེ་བཞི་ལ་སོགས། འབྲིང་མདོ་རྩ་འགྲེལ་ལ་སོགས། ཐ་མ་ཡང་འོད་ལྡན་ཀ་
རི་ལ་སོགས་ཏེ། འདུལ་བའི་སྡེ་སྣོད་ཀྱི་བཀའ་དང་བསྟན་བཅོས་ཀྱི་ཚིག་དོན་རྒྱས་བསྡུས་འབྲིང་གསུམ་གང་རུང་ལ་མཁས་པར་བྱེད་ཅིང་། 

བསླབ་བྱ་ཐམས་ཅད་མིག་འབྲས་བཞིན་དུ་བསྲུངས་ཏེ།སྤང་བྱ་སྤང་། བསྒྲུབ་བྱ་ཚུལ་བཞིན་དུ་བསྒྲུབ་ནས། ལྟ་བསྒོམ་སྤྱོད་གསུམ་
མཐུན་པར་བྱས་ནས། རབ་བསྐལ་པ་བརྒྱ། འབྲིང་གཉིས་བརྒྱ། ཐ་མ་སུམ་བརྒྱ་ནས་སྐྱེས་བུ་ཟུང་བཞི་གང་ཟག་ཡ་བརྒྱད་ཀྱི་འབྲུས་བུ་
ཐོབ་པའོ། །དེ་ཡང་སྐྱེས་བུ་ཟུང་བཞི་ནི། རྒྱུན་དུ་ཞུགས་པ། ལན་གཅིག་ཕྱིར་འོང་བ་དང་ཕྱིར་མི་འོང་བ་དང་། དགྲ་བཅོམ་པའོ། །
ཡ་བརྒྱད་ནི་དེ་རེ་རེ་ལ་ཡང་ཞུགས་དང་ཞུགས་འབྲས་རེ་རེ་སྟེ་བརྒྱད་དོ། །བཞི་པ་རང་རྒྱལ་གྱི་སྤྱོད་པ་ནི་དེ་དང་འདྲ་བ་ལ་ཁྱད་པར་སྐྱེས་བུ་ཟུང་
བཞི་མངོན་དུ་གྱུར་པའི་འབྲས་བུ་ཡིད་བཞིན་བདེ་མཆོག་གི་ས་ཐོབ་ནས། གཞན་དོན་ཤས་ཙམ་སྤྱོད་པས་ཉན་ཐོས་ལས་འཕགས་སོ། །
ལྔ་པ་ཐེག་པ་ཆེན་པོའི་སྤྱོད་པ་ནི། ཕ་མར་གྱུར་པའི་སེམས་ཅན་ཐམས་ཅད་ཀྱིས་དོན་དུ་སངས་རྒྱས་ཐོབ་པར་འདོད་པའི་ཕྱིར། རྩ་བ་

༄༅། །བཞི་དང་སྡོམ་པ་ཉི་ཤུ་ལ་སོགས་པའི་སེམས་བསྐྱེད་ཀྱི་སྡོམ་པ་ཡང་དག་པར་བླང་ནས། མི་ཉམས་པར་བྱེད་ཅིང་། 
རབ་སྡེ་སྣོད་གསུམ། འབྲིང་བྱང་ཆུབ་སེམས་དཔའི་བསླབ་པ་འགའ་ཞིག །ཐ་མ་ཡང་བསླབ་བཏུས། མདོ་བཏུས། སྤྱོད་འཇུག་ལ་
སོགས་སྡེ་སྣོད་གསུམ་གྱི་བཀའ་དང་བསྟན་བཅོས་ཀྱིས་ཚིག་དོན་རྒྱས་བསྡུས་འབྲིང་གསུམ་གང་རུང་ལ་མཁས་པར་བྱེད་ཅིང་། ཕ་རོལ་དུ་ཕྱིན་
པ་དྲུག་དང་། བསྡུ་བའི་དངོས་པོ་བཞིའི་དོན་གཉིས་བསྒྲུབ་པའོ། །དེ་ལ་ཕྱིན་དྲུག་རེ་རེ་ལ་ཡང་གསུམ་གསུམ་སྟེ་བཅོ་བརྒྱད་དུ་དབྱེ་བ་ནི།
སྦྱིན་པ་ལ་ཆོས་ཀྱི་སྦྱིན་པ། ཟང་ཟིང་གི་སྦྱིན་པ། མི་འཇིག་པའི་སྦྱིན་པ་དང་གསུམ། དེ་བཞིན་དུ་ཚུལ་ཁྲིམས་ལ། ཉེས་སྤྱོད་སྡོམ་
པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་མོ། །བཟོད་པ་ལ་ཡང་སྡུག་བསྔལ་

དང་ལེན་གྱི་བཟོད་པ། གནོད་བྱེད་ལ་ཅི་མི་སྙམ་པའི་བཟོད་པ། ཆོས་ལ་ངེས་པར་སེམས་པའི་བཟོད་པའོ། །བརྩོན་འགྲུས་ལ་གོ་ཆའི་བརྩོན་
འགྲུས༑ བསྒྲུབ་པའི་བརྩོན་འགྲུས། མཐར་ཕྱིན་པའི་བརྩོན་འགྲུས། བསམ་གཏན་ལ་ཐབས་ཀྱི་བསམ་གཏན། ཤེས་རབ་ཀྱི་བསམ་
གཏན༑ ཟུང་འཇུག་གི་བསམ་གཏན་ནོ། །ཤེས་རབ་ལ་ཐོས་སྦྱོང་གི་ཤེས་རབ། བསམ་སྦྱོང་གི་ཤེས་རབ། །བསྒོམ་བྱུང་གི་ཤེས་རབ་དང་
གསུམ་མོ། །དེ་ལྟར་ཕྱིན་དྲུག་གི་སྤྱོད་པས། སེར་སྣ་འཆལ་བ། ཁོང་ཁྲོ། ལེ་ལོ། རྣམ་གཡེང་། ཤེས་རབ་འཆལ་བའོ། །གཏི་
མུག་སྟེ། །མི་མཐུན་པའི་ཕྱོགས་དེ་དྲུག་སྤང་བའོ། །དེ་ཡང་ཚོགས་སྦྱོར་དུ་ཕྱིན་དྲག་བསྒྲུབ། ཉོན་མོངས་པ་དག་སྤང་བས། ས་དང་པོ་
ནས་དྲུག་པའི་བར་དུ་རིམ་པ་ལྟར་ཕྱིན་དྲུག་གི་ཕ་རོལ་དུ་ཕྱིན་ཅིང་། ཉོན་མོངས་པ་དྲུག་རྩད་ནས་གྲོལ་བའོ། །བསྡུ་བའི་དངོས་པོ་བཞི་ནི། 

༄༅། །གདུལ་བྱ་སེམས་ཅན་རྣམས་སྦྱིན་པས་བསྡུ། ངག་སྙན་པས་བློ་སྣ་ཁྲིད། རང་གིས་དོན་དང་མཐུན་པས། བག་ཕེབ། 
དོན་ཆེན་བསྒྲུབ་ཕྱིར་གྲོས་ཆེན་གདབ་སྟེ་ཆོས་ལ་འཛུད་པའོ། །དེ་བཞི། ས་བདུན་པ། བརྒྱད་པ། དགུ་པ། བཅུ་པ་བཞི་མངོན་དུ་གྱུར་པས། 
ཐབས་མི་མཁས་པ། སྨོན་ལམ་མ་དག་པ། འདྲེན་པའི་སྟོབས་མེད་པ། མི་ཤེས་པའི་ལོག་བཞི་གཏན་ནས་མེད་པའོ། །དེ་ལྟར་ཕ་རོལ་
དུ་ཕྱིན་པ་དྲག་དང་། བསྡུ་བའི་དངོས་པོ་བཞིའི་སྤྱོད་པས་ལྟ་བསྒོམ་ལམ་དུ་ཁྱེར་ནས་སྤང་བྱ་སྤང་། བསྒྲུབ་བྱ་ཚུལ་བཞིན་དུ་བསྒྲུབ་ནས་ལྟ་
བསྒོམ་སྤྱོད་གསུམ་མཐུན་པར་བྱས་པས། བསྐལ་པ་གྲངས་མེད་གསུམ་གྱིས་སྲིད་ཞིའི་མཐར་མི་གནས་པའི་དོན་གཉིས་ཕུན་སུམ་ཚོགས་པའི་སངས་
རྒྱས་ཐོབ་པའོ། །དེ་ཡང་སྒྲིབ་གསུམ་བག་ཆགས་དང་བཅས་པ་བྲལ་བའི། བྲལ་འབྲས་ལ་སྲིད་པའི་མཐར་མི་གནས་པའི་རང་དོན་ཆོས་སྐུ་ཐོབ། 

ཚོགས་གཉིས་ཡོངས་སུ་རྫོགས་པའི་སྨིན་འབྲས་ལ་བཞི་བ་ཕྱོགས་གཅིག་ཏུ་མི་གནས་པར་གཞན་དོན་གཟུགས་སྐུ་ཐོབ་པའོ། །གསང་སྔགས་ནི་ཐབས་
མཁས་པའི་སྤྱོད་པས་ཉོན་མོངས་མ་སྤང་ལམ་དུ་བྱེད་པས་ཁྱད་པར་འཕགས་སོ། །དེ་ལ་དྲུག་པ་གསང་སྔགས་ཀྲི་ཡ་པའི་སྤྱོད་པ་ནི། འོག་མ་
བྱང་སེམས་ཀྱི་བསླབ་བྱ་རྣམས་དང་ལྡན་བཞིན་དུ་ལུས་ངག་ཡིད་ཀྱི་མི་དགེ་བ་བཅུ་སྤང་ནས། །ལུས་དག་པས་ལྷ། ངག་དག་པ་སྔགས། སེམས་
དག་པ་ཏིང་ངེ་འཛིན་ལས་མི་འདའ་བར་བྱེད་པ་ནི་རྩ་བའི་དམ་ཚིག་གསུམ་མོ། །གཞན་ཡང་ཀྲི་ཡའི་དམ་ཚིག་བདུན་ཏེ། དཀོན་མཐོག་གསུམ་དང་བྱང་ཆུབ་
ཀྱི་སེམས་མི་སྤང་བ་གཉིས། སློབ་དཔོན་བཀུར་ཞིང་གྲོགས་ལ་གདུང་སེམས་མི་བཅད་པ་དང་། ཡི་དམ་ལྷའི་བཟླས་བསྒོམ་དག་པར་བྱེད་པ་
དང་། སྔགས་དང་ཕྱག་རྒྱ་རྒྱུན་མི་བཅད་པ་དང་། ཤ་ཆང་ལ་སོགས་རྐུ་བའི་ཟས་སྤང་བ་དང་། ལྷའི་དྲི་མ་དང་རྙིང་པ་ལ་སོགས་མི་བསྒོམ་

༄༅། །པ་དང་། ཉེ་རེ་འཐོར་འཐུང་བྱ་བ་རྣམས་སོ། །དེ་ལྟ་བུའི་དམ་ཚིག་རྣམས་མིག་གི་འབྲས་བུ་བཞིན་དུ་བསྲུང་ཞིང་། 
དག་པ་གསུམ་གྱི་མཐའ་བཟུང་ནས་ཁྲུས་དང་གཙང་སྦྲ་ལེགས་པར་བྱེད། གོས་གསར་པ་གྱོན། ཞག་གྲངས་དུས་ཚིག །གཟའ་དང་རྒྱུ་སྐར་
རྫས་དང་ཡོ་བྱད་ལ་སོགས་པའི་རྟེན་འབྲེལ་ཐམས་ཅད་ལེགས་པར་འཛོམ་པར་བྱས་ཤིང་། ཀྲི་ཡ་སྡེ་དྲུག་ལ་སོགས་པའི་རྒྱུད་ལ་མཁས་པའི་སྒོ་
ནས་དོན་གཉིས་བསྒྲུབ་སྟེ། །རིང་ན་མི་ཚེ་བཅུ་དྲུག །ཐུང་ན་བདུན་གྱིས་རིགས་གསུམ་མགོན་པོའི་གོ་འཕང་ཐོབ་པའོ། །བདུན་པ་ཨུ་པ་ཡའི་
སྤྱོད་པ་ཡང་དེ་དང་འདྲ་བ་ལ། ཁྱད་པར་དུ་ལྟ་བ་གོང་མ་དང་མཐུན་པས་རྣམ་སྣང་མངོན་བྱང་ལ་སོགས་པའི་རྒྱུད་ལ་མཁས་པའི་སྒོ་ནས་དོན་གཉིས་
བསྒྲུབ་སྟེ། རིང་ན་མི་ཚེ་བདུན། ཐུང་ན་ལྔས་རིགས་གསུམ་དབྱེར་མེད་པ་རིགས་བཞི་རྡོ་རྗེ་འཆང་གིས་ས་ཏེ། རྣམ་པར་སྣང་མཛད་ཀྱི་གོ་འཕང་

ཐོབ་པའོ། །བརྒྱད་པ་ཡོ་གའི་སྤྱོད་པ་ནི། འོག་མ་རྣམས་དང་ལྡན་བཞིན་དུ། ཁྲུས་དང་གཙང་སྦྲ། རྫས་དང་ཡོ་བྱང་ལ་སོགས་གཙོ་བོར་མི་
བྱེད༑ བསྒོམ་པ་གཙོ་ཆེ་བའི་སྒོ་ནས་བསྒྲུབ་སྟེ། ཁྱད་པར་རིགས་ཀྱི་དམ་ཚིག །ཆོས་དང་ཟང་ཟིང་མི་འཇིགས་བྱམས་པ་སྟེ། །སྦྱིན་པ་
གསུམ་ལྡན་རིན་ཆེན་རིགས་ཀྱི་དམ་ཚིག །ཕྱི་ནང་གསང་བའི་ཆོས་ལ་ཉན་བཤད་བྱེད་པ་པདྨ་རིགས་ཀྱི་དམ་ཚིག །འཕགས་པ་མཆོད་ཅིང་སེམས་
ཅན་གྱིས་དོན་བྱེད་པ་ལས་ཀྱི་རིགས་ཀྱི་དམ་ཚིག་གོ །དེ་ལྟ་བུའི་དམ་ཚིག་རྣམས་མིག་འབྲས་བཞིན་དུ་བསྲུངས་ཞིང་། ལུས་ཀྱི་སྤྱོད་པ་གར་དང་
ཕྱག་རྒྱ། ངག་གི་སྤྱོད་པ་སྔགས་དང་དབྱངས། སེམས་ཀྱི་སྤྱོད་པ་འཁྲུལ་ དཔེ་གཅིག་ལ་རྫུ་འཕྲུལ་ཞེས་འདུག་ མཆན། འཁོར་ཏེ། ཏིང་ངེ་འཛིན་ལ་མི་འདའ་བར་བྱེད་ཅིང་། ཡོ་ག་སྡེ་བཞི་
ལ་སོགས་པའི་རྒྱུད་ལ་མཁས་པའི་སྒོ་ནས་དོན་གཉིས་བསྒྲུབ་སྟེ། རིང་ན་མི་ཚེ་ལྔ། ཐུང་ན་གསུམ་གྱི་རིག་

༄༅། །ལྔའི་ས་ཐོབ་པའོ། །གསུམ་པ་ཁྱད་པར་གསང་སྔགས་བླ་མེད་ཀྱི་སྤྱོད་པ་ལ་གཉིས་ཏེ། སྤྱི་དང་ཁྱད་པར་རོ། །དང་པོ་ནི། 
གསང་སྔགས་བླ་ན་མེད་པ་ནི། འོག་མའི་སྤང་བྱ་གང་ཡིན་པ་དེ་ཡེ་ཤེས་སུ་རྟོགས་པའི། སྤྱོད་པ་བླང་དོར་དང་བྲལ་བས་ཁྱད་པར་འཕགས་སོ།།
ཀླུ་སྒྲུབ་ཀྱིས། གང་གིས་མར་འདོད་གང་ཡིན་དེ། །གཞན་གྱིས་ཆུང་མར་འདོད་པ་ཡིན། །དེ་བཞིན་གང་གིས་དོན་དམ་ནི། །གཞན་གྱིས་
ཀུན་རྫོབ་འདོད་པ་ཡིན། །ཅེས་པ་དང་། ཞི་བ་ལྷས། རྣལ་འབྱོར་པ་ཡང་བློ་ཁྱད་ཀྱིས། གོང་མ་གོང་རྣམས་ཀྱིས་གནོད། །ལམ་རིམ་ལས། 
སྔ་མ་སྔ་མ་གང་དང་གང་། །ཕྱི་མ་ཕྱི་མའི་ཐབས་དང་རྒྱུ། །དེ་བཞིན་ཕྱི་མ་ཕྱི་མ་གང་། །སྔ་མ་སྔ་མ་ལས་བྱུང་འབྲས། ཅེས་གསུང་པ། 
འོག་མའི་ལྟ་སྒོམ་སྤྱོད་གསམ་མཐར་ཕྱིན་པ་སྟེ། གོང་མའི་ལམ་སྟེགས་ཀྱི་སྤང་བྱར་སོང་བའོ། །དེ་ལ་གསང་སྔགས་བླ་ན་མེད་པའི་སྒོར་ཞུགས་

པའི་སྤྱོད་པ་ནི། ཐོག་མར་སྨིན་ལམ་དབང་བཞིའི་རྒྱུད་ལེགས་པར་སྨིན་པ་བྱས་ལ། རབ་དམ་ཚིག་ས་ཡ་འབུམ་སྡེ་བཀོད་པ་ལ་སོགས་གསང་
སྔགས་ཀྱིས་རྒྱུད་གཞུང་མན་ངག་གསར་རྙིང་ཐམས་ཅད་ལ་མཁས་པར་བྱེད། འབྲིང་གིས་ཡང་ཕྱོགས་རེ་ལ་མཁས་པར་བྱེད། །ཐ་མས་ཡང་བསྒྲུབ་
པ་ལག་ལེན་ཆ་ཚང་བ་རེ་ཤེས་པར་བྱེད་ཅིང་། ལྟ་བསྒོམ་སྤྱོད་གསུམ་ཡ་མ་བྲལ་བར་དོན་གཉིས་བསྒྲུབ་པའོ། །དེ་ཡང་གསང་སྔགས་ཀྱིས་
གཞི་དམ་ཚིག་ཡིན་པས། རྒྱས་པ་ས་མ་ཡ་འབུམ་སྡེ། དེ་བསྡུས་པ་སུམ་བརྒྱ་དྲུག་ཅུ། དེ་ཡང་རྩ་བ་བཞི་ལ་འདུས་ཏེ། བསྐྱེད་རྫོགས་
གཉིས༑ བྱང་ཆུབ་སེམས་ཀྱི་དམ་ཚིག་དང་གཅིག །སློབ་དཔོན་དྲུག་དང་མཆེད་བཞིའི་སྐུ་ཡི་དམ་ཚིག་དང་གཉིས། སྔགས་གསུམ་དང་
ཕྱག་རྒྱ་བཞི་པ་གསུང་གི་དམ་ཚིག་དང་གསུམ། གསང་བ་བཅུ་ཐུགས་ཀྱི་དམ་ཚིག་དང་བཞིའོ། །དེ་ཡང་བསྐྱེད་རྫོགས་གཉིས་ནི་ཀུན་རྫོབ་

༄༅། །ལམ་དུ་བྱེད་ནས་དོན་དམ་མངོན་དུ་བྱེད་པ་བསྐྱེད་རིམ་དོན་དམ་ལམ་དུ་བྱེད་ནས་ཀུན་རྫོབ་མངོན་དུ་པ་བྱེད་པ་རྫོགས་རིམ་མོ། །
སློབ་དཔོན་དྲུག་ནི་ཕྱིའི་སློབ་དཔོན། འདྲེན་པའི་སློབ་དཔོན་དམ་ཚིག་དབང་གི་སློབ་དཔོན། ཉམས་ཆག་སྐོང་བའི་སློབ་དཔོན། ཤེས་རྒྱུད་
བཀྲོལ་བའི་སློབ་དཔོན། མན་ངག་ལུང་གི་སློབ་དཔོན། མཆེད་བཞི་ནི། བྱམས་སྙིང་རྗེའི་ཡུལ་དུ་གྱུར་པ་ཕྱིའི་མཆོད། བསྟན་པ་ལ་
ཞུགས་པ་རིང་བའི་མཆེད། སྔགས་ལ་ཞུགས་པ་ཉེ་བའི་མཆེད། དཀྱིལ་འཁོར་གཅིག་ཏུ་ཞུགས་པ་འདྲེས་པའི་མཆེད་དོ། །སྔགས་གསུམ་
ནི༑ རྒྱུ་མ་ནོར་བ་རྩ་བའི་སྔགས། སྤྱོད་པ་རྐྱེན་གྱིས་སྔགས། བསྐུལ་བ་ལས་ཀྱི་སྔགས། ཕྱག་རྒྱ་བཞི་ནི། སྐུའི་ཕྱག་རྒྱ་ཆེན་པོ། 
གསུང་ཆོས་ཀྱི་ཕྱག་རྒྱ། ཐུགས་དམ་ཚིག་གི་ཕྱག་རྒྱ། ཕྲིན་ལས་འཕྲོ་འདུའི་ཕྱག་རྒྱའོ། །གསང་བ་བཅུ་ལ། ཕྱི་ནང་གསང་གསུམ་སྟེ། 

གནས་དང་དུས་དང་། གྲོང་དང་། དཀྱིལ་འཁོར་བཞི་ནི། ཕྱིའི་གསང་བ། ལོ་བྱད་དང་། རྫས་དང་། གྲུབ་རྟགས་དང་། རིག་མ་
བཞི་ནི་ནང་གིས་གསང་བ། གསང་བར་འོས་པ་གསང་བར་གཉེར་གཏད་པ་གཉིས་ནི། གསང་བའི་གསང་བའོ། །དེ་དག་ཐམས་ཅད་
ཀྱང་བསྐྱེད་རྫོགས་གཉིས་ལ་གནས་ཤིང་། སྣོད་བཅུད་ཐམས་ཅད་ལ་ཐ་མལ་གྱི་ཞེན་པ་སྤང་ནས་ལྟ་བསྒོམ་གྱིས་ཟིན་ན་དམ་ཚིག་ཐམས་
ཅད་འདུས་ཏེ། དམ་ཚིག་རྡོ་རྗེ་གསལ་བཀྲ་ལས། དམ་ཚིག་དམ་ཚིག་བྱ་བ་ཡང་། །གུད་ན་ཡོད་པ་མ་ཡིན་ཏེ། །རང་གི་སེམས་ནི་
དམ་ཚིག་ཡིན། །ཇི་སྙེད་སྣང་བའི་ཆོས་རྣམ་ཀུན། །རང་རིག་ཀུན་བྲལ་སྙིང་སྣང་བས། །ཅི་སྣང་ཅི་སྲིད་རང་སྣང་ཉིད། །འགྲེང་ལྡང་
སྤྱོད་ཡུལ་གང་དུ་ཡང་། །སྙིང་པོའི་དོན་ལ་མ་འདའ་ན། །རང་བཞིན་དམ་ཚིག་ཆེན་པོའོ། །ཅེས་པ་དང་། རང་ལུས་རྒྱལ་བའི་ཕྱག་རྒྱ་

༄༅། །ཆེ༑ །སེམས་ཅན་ཁམས་ཀྱང་དེར་ཤེས་ཤིང་། །སྣང་སྟོང་གཉིས་མེད་ཡེ་ཤེས་སྐུ། །བྱས་མཐོང་ཟོས་པ་ཐམས་
ཅད་ལ། །སེམས་ཕྱིར་གང་ཡང་བྱས་སྣང་མེད། །དྲན་དང་ཤེས་བཞིན་སྔོན་བཏང་ལ། །དུས་གསུམ་རྒྱུན་དུ་མ་དྲན་ན། །ཐེག་མཆོག་སྔགས་
པར་ཅི་ཞིག་ཆུད། །ཅེས་དང་། དམ་ཚིག་དེ་ཁོ་ན་ཉིད་ལས། དམ་ཚིག་ཞེས་སུ་བརྗོད་པ་ཡང་། །ཀུན་བརྟགས་ཆོས་ཉིད་བློ་བཀྲོལ་ནས། །
གནས་ལུགས་སྐྱོན་བྲལ་དམ་པའི་དོན། །ངང་ལ་གནས་པ་ཀུན་བརྟགས་ཚིག །དེ་ལ་བཟློག་པས་དྷ་རྒྱུད་ཚིག །ཅེས་དང་། རིན་ཆེན་
རྒྱུན་ལས། སྲུང་མེད་ངང་ལ་གནས་པ་ལ། །ཉམས་པ་མི་འབྱུང་དམ་ཚིག་གདིང་། ཅེས་གསུངས་སོ། །དེ་ལྟ་བུའི་དམ་ཚིག་རྣམས་
མིག་འབྲས་བཞིན་དུ་བསྲུང་ཞིང་། བསྙེན་བསྒྲུབ་བཞི་དང་། ཕྲིན་ལས་བཞི་དང་། སྦྱོར་སྒྲོལ་ཐབས་ལ་མཁས་པའི་སྤྱོད་པས་ལྟ་བསྒོམ་

ལམ་དུ་ཁྱེར་ནས། སྤང་བྱ་སྤང་། བསྒྲུབ་བྱ་ཚུལ་བཞིན་དུ་བསྒྲུབ་ནས། ལྟ་བསྒོམ་སྤྱོད་གསུམ་མཐུན་པར་བྱས་པས་ཚེ་གཅིག་ལ་གྲོལ་
བའོ༑ །རྗེ་དམ་པ་བདེ་གཤེགས་པས། བསྙེན་བསྒྲུབ་བཞི་དང་ཕྲིན་ལས་བཞི། །སྦྱོར་སྒྲལ་ལ་སོགས་སྤྱོད་པའི་ཆོས། །བདག་དང་
གཞན་དོན་བསྒྲུབ་པའི་ཕྱིར། །ཐབས་ཀྱི་ཟིན་ཏེ་ཉམས་སུ་བླངས། །དེས་ནི་བདག་གཞན་གྲོལ་བར་འགྱུར། །ཅེས་སོ། །དེ་ཡང་བསྐྱེད་
རིམ་བསྙེན་བསྒྲུབ་བཞིའི་དོན་གཉིས་རྫོགས་ནུས་ན། ཚེ་འདི་ཉིད་ལ་ས་ལ་གནས་པའི་རིག་འཛིན་ཐོབ་པར་གསུངས། མཚན་བཅས་
རྫོགས་རིམ་ནི་ཐབས་ལམ་ཡིན་པས། སྟེང་སྒོ་རྩ་རླུང་ཐིག་ལེ་གཏུམ་མོ་ཙཎྜ་ལཱི་གནད་དུ་ཚུད་ན་ཚེ་འདི་ལ་གྲུབ་ཆེན་དང་བར་དོར་མཆོག་གི་
དངོས་གྲུབ་ཐོབ་པར་གསུངས། འོག་སྒོ་བདེ་བ་ཆེན་པོ་ལ་འཛག་མེད་ཀྱི་ཚུལ་ཁྲིམས་མངོན་དུ་གྱུར་ན་ཚེ་འདི་ཉིད་ནས་མཆོག་ཐུན་མོང་གཉིས་

༄༅། །ཐོབ་པར་གསུངས་སོ། །གཉིས་པ་ཁྱད་པར་མཚན་མ་མེད་པའི་རྣལ་འབྱོར་གྱིས་སྒོར་ཞུགས་པའི་སྤྱོད་པ་ལ་བློ་རིམ་
སྐྱེས་པའི་དབང་དུ་ལྔ་སྟེ། ལས་དང་པོ་པས་དབུང་བ་ལྟ་བུའི་སྤྱོད་པས་ཆོས་ཐམས་ཅད་ཀྱི་རོ་མྱོང་ཞིང་ཤན་འབྱེད་པ་དང་། ཏིང་ངེ་འཛིན་
ལ་འཇུག་པའི་དུས་སུ་རི་དྭགས་ལྟ་བུའི་སྤྱོད་པས་འཁོར་འདས་རུ་ཤན་འབྱེད་པ་དང་། ཉམས་སྐྱེས་ནས་བརྟུལ་ཞུགས་དབང་བསྒྱུར་གླང་པོ་ཆེ་
ལྟ་བུའི་སྤྱོད་པས་བདེ་སྡུག་རོ་སྙོམ་པ་དང་། ལྟ་བསྒོམ་གདིང་དུ་གྱུར་ནས་སེང་གེ་ལྟ་བུའི་སྤྱོད་པས་ཐེག་དམན་ཟིལ་གྱིས་གནོན་པ་དང་། 
མཐར་ཕྱིན་ནས་ཡིད་བཞིན་གྱི་ནོར་བུ་ལྟ་བུའི་སྤྱོད་པས་དོན་གཉིས་ལྷུན་གྱིས་གྲུབ་པའོ། །དེ་ལ་འཇུག་རིམ་དང་པོ་བུང་བ་ལ་བུའི་སྤྱོད་པ་ནི། 
དཔེར་ན་བུང་བས་རྩི་ཐོག་གི་བཅུད་ཐམས་ཅད་རོ་མྱོང་ཞིང་ཤན་འབྱེད་ནས་རོ་བཅུད་བཟང་པོ་ཐམས་ཅད་བླང་ནས་མཐར་ཐམས་ཅད་སྦྲང་རྩིར་རོ་

གཅིག་པ་བཞིན། ལས་དང་པོ་བས་ཆོས་དང་ཆོས་མིན་ལ་སོགས་གྲུབ་མཐའ་ཐམས་ཅད་ཀྱི་ཤན་ལེགས་པར་འབྱེད་པར་བྱེད་ཅིང་མཐར་ཐམས་
ཅད་མཉམ་པ་ཉིད་དུ་རོ་གཅིག་པ་རྫོགས་རིམ་པ་ལ་འཇུག་པའོ། །ཆོས་སྤྱོད་བཅུའི་མདོ་ལས། ཡི་གེ་བྲི་མཆོད་སྦྱིན་པ་དང་། །ཉན་དང་
འཆད་དང་ཀློག་པ་དང་། བཤད་དང་ཁ་ཏོན་བྱེད་པ་དང་། །དེ་སེམས་པ་དང་བསྒོམ་པ་བཅུ། །འདི་བཅུ་ཆོས་ཀྱི་སྒོ་མོ་སྟེ། །འདྲེན་པ་རྣམས་
ཀྱི་གཤེག་ཤུལ་ཡིན། ཅེས་པ་དང་། ཀླུ་གྲུབ་ཀྱིས། དད་དང་ཚུལ་ཁྲིམས་ཐོས་དང་གཏོང་བ་དང་། །ངོ་ཚ་ཁྲེལ་ཡོད་ཤེས་རབ་འདི་དག་ནི།
ནོར་བདུན་ལགས་པས་འདི་དང་མི་འབྲལ་མཛོད། །ཅེས་གསུངས་པས། སྡེ་སྣོད་གསུམ་དང་རྒྱུད་སྡེ་དྲུག་ལ་རང་རང་གིས་བློས་ཇི་ལྟར་ལྕོགས་
པ་དང་སྦྱར་ཞིང་། ཆོས་སྤྱོད་དང་རང་གི་མཚན་ཉིད་དབྱེ་ལ་མ་ནོར་བར་ཤེས་པར་བྱ། ཉན་ཐོས་ཀྱིས་འདུལ་ཁྲིམས་ནི་ཐར་པའི་གཞི་རྨིངས་

༄༅། །ལུས་ལྟ་བུ་ཡིན་པ་དང་། བྱང་ཆུབ་སེམས་དཔའི་བསླབ་བྱ་ནི། སྲོག་ལྟ་བུ་ཡིན་པ་དང་། གསང་སྔགས་ཀྱི་དམ་
ཚིག་ནི་མིག་ལྟ་བུ་ཡིན་པས། སྡོམ་པ་གསུམ་ལེགས་པར་བླང་ནས་མི་ཉམས་པར་བྱེད་ཅིང་། ཚོགས་གཉིས་ཀྱི་རྒྱུར་འགྲོ་བའི་དགེ་རྩ་ཐམས་
ཅད་ལ་འབད་པར་བྱ་སྟེ། གཅན་འཕྲང་ལས། དཔེར་ན་བུང་བ་རྩི་ཚོལ་ལྟར། །མ་ནོར་དེ་ཉིད་རྟོགས་བྱའི་ཕྱིར། །ལྟ་སྤྱོད་སྒོ་ཀུན་
བསྡུར་བྱས་ལ། །ཅེས་པ་དང་། ཀློང་གསལ་ལས། བུང་བ་ལྟ་བུའི་སྤྱོད་པ་ཡི། །ཆོས་རྣམས་ཀུན་གྱིས་རོ་མྱང་བྱ། །ཅེས་དང་། 
དགེ་སྦྱོངས་ཆེན་པོས་འདི་སྐད་གསུངས། སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །ཅེས་གསུངས། དེ་ཡང་
ཐོས་བསམ་ལ་སོགས་མཚན་མའི་དགེ་བ་ཐམས་ཅད་མཚན་མ་མེད་པའི་རྣལ་འབྱོར་གྱིས་མ་ཟིན་ན། བྱང་ཆུབ་ཀྱིས་ལམ་དུ་མི་འགྲོ་བར་

གསུངས་ཏེ། ངེས་དོན་འདུས་པ་ལས། དྲངས་དོན་ཆོས་ཀྱིས་སངས་མི་རྒྱ། །ཅེས་པ་ལ་སོགས་གོང་དུ་མ་བསྒོམ་པའི་ཉེས་དམིགས་
གིས་སྐབས་སུ་བཤད་པ་ལྟར་རོ། །དེ་བས་ན་ཐོས་བསམ་ལ་སོགས་པའི་མཚན་བཅས་དགེ་བ་ཐམས་ཅད་ཀྱི་འབྲས་བུ་ནི། མཚན་མ་
མེད་པའི་རྣལ་འབྱོར་བསྒྲུབ་པ་ཞི་ལྷག་ཟུང་འཇུག་གིས་ཏིང་ངེ་འཛིན་འདི་ཡིན་པས། །འདི་ལ་འཇུག་པར་བྱ་སྟེ། གསང་སྒྲོན་ལས། དང་
པོ་ཐོས་པའི་ཤེས་རབ་ཀྱིས། །ཕྱི་ནང་ཆོས་ལ་སྒྲོས་འདོགས་ཆོད། །བར་དུ་བསམ་པའི་ཤེས་རབ་ཀྱིས། །དེ་དོན་རྒྱུད་ལ་གོམ་པར་གྱིས།
ཐ་མ་བསྒོམ་པའི་ཤེས་རབ་ཀྱིས། །བདག་ཏུ་འཛིན་པའི་ཉོན་མོངས་ཞི། །དབུ་མ་འཇུག་པ་ལས། སྟོང་ཉིད་བསྒོམ་པས་གྲོལ་གྱུར་གྱིས། 
བསྒོམ་པ་ལྷག་པར་དེ་དོན་ནོ། ཅེས་དང་། ཐེག་ཆེན་ལམ་གྱིས་བསྒྲུབ་ཐབས་ལས། །ཞི་གནས་ལྷག་མཐོང་རྣལ་འབྱོར་བསྒོམ། 

༄༅། །འཇིག་རྟེན་འདས་དང་འཇིག་རྟེན་གྱིས། །ཆོས་ཀུན་དེ་ཉིད་འབྲས་བུར་གསུངས། །ཅེས་དང་། རྗེ་བཻ་རོ་ཙཱ་ནས། 
ཀྱེ་རྟོགས་པར་འཚལ་བའི་གང་ཟག་རྣམས། །དྲངས་པོར་མཛོད་མ་དམ་པོར་སྡོད། །མང་དུ་ཉོན་ལ་ཉུང་དུ་དྲིལ།ཕྱེད་པར་གྱིས་ལ་
འདྲེས་པར་བསྲེས། །ཅེས་གསུངས་སོ། །དེ་ཡང་གསང་སྔགས་མ་ལུས་ཀྱི་ལམ་དད་པ་ཅན་གྱིས་རྟོགས་བྱ་ཡིན་པས། །ཐོས་བསམ་
སྔོན་དུ་མ་སོང་བར་འཇུག་ཀྱང་རུང་སྟེ། ཀྱེ་རྡོར་ལས། གཞན་གྱིས་བརྗོད་མིན་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མའི་
རྒྱལ་ཐབས་བསྟན་པ་དང་། །བདག་གིས་བསོད་ནམས་ལས་ཤེས་བྱ། །ཅེས་པ་དང་། འཕེལ་འགྲིབ་མེད་པར་བསྟན་པའི་མདོ་ལས། 
ཤཱ་རིའི་བུ། དོན་དམ་པ་ནི་དད་པས་རྟོགས་པར་བྱ་བ་ཡིན་ནོ། །ཅེས་དང་། ཇོ་བོ་རྗེས། ཐ་མའི་དུས་སུ་གྱུར་པ་ན། །ཚེ་ཐུང་ནད་མང་

ལོངས་སྤྱོད་དམན། །རྐྱེན་ངན་བར་ཆད་མང་བ་ཡི། །ཡུན་རིང་བྱས་པའི་མཐུ་མེད་པས། །ཚིག་རྗེས་བཅད་པར་མི་ནུས་ཀྱིས། །བཤེས་
གཉེན་དམ་པ་བསྟན་བྱ་སྟེ།ཤིན་ཏུ་བཙོན་པའི་སེམས་ལྡན་པས། །གཡང་ས་རབ་ཏུ་དྲན་བྱ་སྟེ།བདག་གཞན་གྲོལ་བར་བྱ་བའི་ཕྱིར།
སྙིང་པོ་མྱུར་དུ་བསྡུ་བར་བྱ། །ཅེས་གསུངས་སོ། །དེ་ལ་ཏིང་ངེ་འཛིན་ཐུན་མོང་མ་ཡིན་པའི་ཟབ་ལམ་འདི་ལ་འཇུག་པའི་སྐལ་བ་མེད་པ་ཡང་
ཡོད་དེ། མི་ཁོམ་བརྒྱད་དང་བྲལ་ནས། དལ་འབྱོར་བཅོ་བརྒྱད་འཛོམ་ཞིང་ཐོས་བསམ་བསྒོམ་གསུམ་གཞན་མང་དུ་བྱེད་ཀྱང་། སྔོན་གྱི་
ལས་འཕྲོ་དང་སྐལ་བ་མེད་ནས་ཡང་དག་པའི་ལམ་འདི་ལ་འཇུག་པའི་བློ་མི་སྐྱེ་བ་དང་། འགྲན་སེམས་དང་། གྲགས་པ་དང་། རྙེད་པ་
དང་༑ བཀུར་སྟི་འདོད་ནས་ཐོས་པ་བྱས་པའི་མཁས་པའི་མིང་ཅན་ཁ་གཅིག །ཆོས་རང་རྒྱུད་ཀྱིས་གཉེན་པོར་མ་སོང་ཞིང་སྒྲ་ཚིག་ཙམ་ལ་

༄༅། །གདིང་བཅས་ནས། བསྒོམ་པ་ལ་དོན་མེད་པའི་བླུན་པོའི་ཆོས་ཡིན་ཟེར་ཞིང་སྨོད་པ་དང་། ཕོང་པས་རྙེད་ཚོལ་འདོད་
ནས་དབང་དང་ཆོ་ག་རབ་གནས་ཀྱི་ལག་ལེན་བསླབ་པ་ཁ་ཅིག །རང་མི་ཚེ་ལྟོ་གོས་གླ་བ་ལ་བསྐྱལ་ནས། གཞན་ལ་ཡང་གཞན་དོན་དགོས་
པ་ཡིན། བསྒོམ་ནི་རང་དོན་ཐེག་དམན་ཡིན་པར་སྐད་པ་དང་། ཆགས་སྡང་གི་བློ་འཕྲོགས་པ་ཁ་གཅིག་དམག་ཁྱེར་འཐབ་འཁྲུགས། འདུ་
འཛིང་༑ སོ་ནམ། རྩོལ་བསྒྲུབ་སྣ་ཚོགས་བྱེད་ཅིང་བསྟན་དགོན་ལ་བསམ་དགོས་པ་ཡིན། རང་གཅིག་པུ་སྡུག་སྒུར་བྱས་པས་སངས་རྒྱས་
པ་མིན་ཟེར་བ་དང་། བསྐྱེད་རིམ་པ་ཁ་ཅིག །དགྲ་ལ་ཞེ་སྡང་བའམ། ནོར་དང་། གྲགས་པ་དང་། ཚེ་དང་། བསོད་ནམས་འཕེལ་
བར་འདོད་ནས། མཐུ་དང་སེར་བ་དང་། ཐན་འགྱེད་དང་། ནོར་ལྷ་དང་། དབང་སྡུད་དང་། མེ་མཆོད་དང་། ཐབས་སྣ་ཚོགས་ཀྱི་སྒོ་

ནས་ཚེ་འདི་ཁོ་ན་བསྒྲུབ་ཅིང་། ཡི་དམ་ལྷའི་བསྙེན་བསྒྲུབ་དགོས་པ་ཡིན། བསྒོམ་ལ་གོལ་ས་ཆེ་བར་སྐད་པ་དང་། ལྟོ་འདུན་ཅན་ཁ་གཅིག་
བཟོད་རྩིས་སྨན་གསུམ་ལ་སོགས་པས། ཀྲུ་གླ་སྤྲང་གསུམ་ལ་མི་ཚེ་ཟད་བཅོལ་ནས། ང་ལ་བརྒྱག་མེད། དབང་མེད་མི་ཁོམ་ཟེར་བ་དེ་
རྣམས་ནི། །ཏིང་ངེ་འཛིན་ལ། འཇུག་པའི་སྐལ་བ་མེད་པ་ཡིན་ལ། གལ་ཏེ་གྲོགས་ཀྱི་ཟླ་ལགས་སམ། ཁ་ཆོད་ཙམ་འདོད་ནས་རེས་
ཞིག་འཇུག་ཀྱང་མཐར་མི་ཕྱིན་ཏེ། ཏིང་ངེ་འཛིན་རྒྱལ་པོའི་མདོ་ལས། ལ་ལ་དག་གིས་འདི་སྐད་དུ། །བདག་ཅག་བྱང་ཆུབ་ཞུགས་ཅེས་
ཟེར༑ །མ་དུལ་ཞི་བ་མ་ཡིན་པ། སྒྲ་འདོད་པ་དག་འབྱུང་བར་འགྱུར། །ཤས་ཀྱི་ཁེ་ནི་ཚོལ་བའི་ཕྱིར། །རྙེད་དང་བཀུར་སྟི་དོན་དུ་གཉེར། །
བཀུར་སྟི་རྙེད་ལ་བརྟེན་པ་ནི། །གཙུག་ལག་ཁང་དང་མཆོད་རྟེན་བྱེད། །དམིགས་པ་དག་ལ་བརྟེན་བྱེད་ཅིང་། །བདུད་ཀྱི་ཡུལ་དུ་གནས་

༄༅། །ནས་ནི། འདོད་པ་མེ་དང་འདྲ་བ་ཡི། །ཁྱིམ་བདག་དག་ལ་སྟོན་པར་བྱེད། །དེ་དག་ལ་ནི་ཁྱིམ་པ་རྣམས། །སྟོན་
པ་ཉིད་དུ་འདུ་ཤེས་བསྐྱེད། །ཁྱིམ་པ་སྐྱེ་བོའི་གོས་གྱོན་ལ། །ངས་ནི་བསླབ་པ་གང་བཤད་པ། །དེ་ཚེ་དགེ་སློང་དེ་དག་ལ། །བསླབ་པ་
དག་ནི་མེད་པར་འགྱུར། །དེ་དག་རྔ་བརྡུང་རྫ་རྔ་ཡིས། །ང་ལ་མཆོད་པ་བྱེད་གྱུར་ཏེ། །མཆོད་པ་དམ་པ་གང་ཡིན་པ། །ནན་ཏན་འདི་ནི་
མེད་པར་འགྱུར། །དེ་དག་བདག་གིས་ཚུལ་ཁྲིམས་ཉམས། །ཚུལ་ཁྲིམས་གནས་ས་མཐོང་ནས་ནི། །འདི་དག་ང་དང་འདྲ་ཞེས་སྨྲ། །
དེ་དག་ལ་ནི་ངོ་ཚ་མེད། །མི་བདེན་ཚིག་གིས་རྩོད་བྱེད་ཅིང་། །ཆོས་རྣམས་རབ་ཏུ་སྤང་ནས་ནི། །མནར་མེད་པར་ཡང་ལྷུང་བར་འགྱུར། །
ཅེས་པ་དང་། དགོང་འདུས་ལས། འཇིག་རྟེན་པ་དང་ཐེག་དམན་དང་། །ལོག་སྲེད་ལོག་ལྟའི་ཕྱོགས་སུ་ཞེན། །དད་མེད་བློ་ཞན་གཡེང་

རྨུགས་ཤིང་། །གང་མའང་མི་བཙོན་མུན་པར་མཚུངས། །འདི་ལོག་དམ་ཉམས་འདི་ལས་ལོག །བྱང་ཆུབ་ཐག་པ་གཏིང་ནས་ཆད། །
སེམས་ཀྱི་མྱུ་གུ་རྩ་ཚིག་པས། །ངན་འགྲོའི་འདམ་དུ་ཁ་སྦུབ་ཡིན། །ཅེས་དང་། ཇོ་བོ་རྗེས། གྲོགས་གསོགས་འཇིག་རྟེན་ཆོས་སམ་ 
ཕྱིར༑ །རྩོད་པ་སློབ་ཅིང་རྩོད་པ་སྦྱང་། །ཉན་བཤད་ལ་སོགས་འགྲན་ཕྱིར་བྱེད། །ཚེ་ནི་དོན་མེད་མྱུར་དུ་འདའ། །མཆོག་གི་ལས་ལ་
དམ་ཉམས་འགྱུར། །ཅེས་དང་། བྱང་ཆུབ་སེམས་དཔའ་སྐྱོབ་པ་ལས། །ཁ་ཅིག་བཟོ་དང་རིག་བྱེད་སྣ་ཚོགས་བྱེད། །ཁ་ཅིག་མཐུ་
དང་རེགས་པ་སྣ་ཚོགས་བསྒྲུབ། །ཁ་ཅིག་དམན་པའི་གྲུབ་མཐའ་སྣ་ཚོགས་འཛིན། །ཁ་ཅིག་འཇིག་རྟེན་བུ་དང་ནོར་ལ་ཆགས། །ཕལ་
ཆེར་ཚེ་དང་བསོད་ནམས་འཕེལ་བར་བྱེད། །ནམ་ཡང་ཐར་པ་ཐོབ་པ་མ་ཡིན་ནོ། །ཅེས་གསུངས་སོ། །འདིར་སྨྲ་བ་ནི་འགའ་ཞིག་ཐུགས་

༄༅། །ལ་གཟན་ན་བཟོད་པར་གསོལ་ལོ། །དེ་བས་ན་ཟབ་ལམ་འདི་ཉམས་སུ་ལེན་པའི་གང་ཟག་ནི། འཁོར་བ་ལ་ངེས་
འབྱུང་གིས་བསམ་པ་ཞེ་ཐག་པ་ནས་སྐྱེས་པས། ཚེ་འདིའི་བྱ་བ་ཐམས་ཅད་བློས་བཏང་ནུས་པ། ལུས་དང་སྲོག་ལ་ཡང་མི་ལྟོས་པར་
བྱང་ཆུབ་བསྒྲུབ་ནུས་པའི་སྐལ་ལྡན་དགོས་ཏེ། རྩང་ཁ་རག་བསྒོམ་ཆུང་གིས། དལ་འབྱོར་རྙེད་དཀའ་འཆི་བ་མི་རྟགས་པ་དྲན་པས། ཚེ་
འདི་ལ་བློ་ལྡོག་དགོས་པར་གོ། །ལས་རྒྱུ་འབྲས་དང་འཁོར་བའི་ཉེས་དམིགས་དྲན་པས། འཁོར་བ་སྤྱི་ལ་བློ་ལྡོག་དགོས་པར་གོ། །བྱམས་
སྙིང་རྗེ་བྱང་ཆུབ་ཀྱི་སེམས་བསྒོམ་པས། བདག་དོན་ལ་བློ་ལྡོག་དགོས་པར་གོ། །སྟོང་ཉིད་སྙིང་རྗེའི་སྙིང་པོ་ཅན་བསྒོམ་པས་གཟུང་འཛིན་
ལ་བློ་ལྡོག་དགོས་པར་གོ། །ཅེས་དང་། རྗེ་བཙུན་གྲགས་པ་རྒྱལ་མཚན་གྱིས། ཚེ་འདི་ལ་ཞེན་ན་ཆོས་པ་མིན། །འཁོར་བ་ལ་ཞེན་ན་

ངེས་འབྱུང་མིན། །བདག་དོན་ལ་ཞེན་ན་བྱམས་སེམས་མིན། །གཟུང་འཛིན་ལ་ཞེན་ན་ལྟ་བ་མིན། །ཅེས་གསུངས་པས། ཞེན་པ་བཞི་
དང་མ་བྲལ་བའི་གང་ཟག་གིས་འདི་མི་འགྲུབ་ལ། ཞེན་པ་བཞི་བྲལ་གྱི་གང་ཟག་གིས་འདི་འགྲུབ་པའོ། །དེ་བས་ན་ཡང་དག་པར་ངེས་དོན་
ལ་བློ་གཞོལ་བའི་གང་ཟག་དེས་གསང་སྔགས་རྟེན་འབྲེལ་གྱི་ཐབས་ལ་བརྟེན་ནས་སངས་རྒྱས་པར་བྱེད་པ་ཡིན་པས། བརྡ་ཐབས་ལག་
ལེན་གསུམ་འཛོམ་པའི་སྙན་རྒྱུད་ཀྱི་མན་ངག་ཟབ་མོ་ཐོབ་པ་ལས་ཉམ་རྟོགས་ཡོན་ཏན་ཐམས་ཅད་གཅིག་ཆར། ཐོད་རྒལ་རིམ་སྐྱེས་གང་རུང་
ལ་སྐྱེ་བས། ཏིང་ངེ་འཛིན་ལ་འཇུག་པའི་ཐོག་མར། མཚན་ལྡན་གྱིས་བླ་མ་བརྟེན་ཅིང་གདམས་ངག་ཟབ་མོ་ཞུ་ནས་ལེགས་པར་ཉམས་
སུ་བླང་དགོས་པ་ནི། གོང་དུ་བླ་མའི་རྣལ་འབྱོར་གྱིས་སྐབས་སུ་བཤད་པ་ལྟར་རོ། །གཉིས་པ་རི་དྭགས་ལྟ་བུའི་སྤྱོད་པ་ནི། དཔེར་ན་

༄༅། །རི་དྭགས་གིས་ལུས་སྲོག་ལ་བར་ཆད་འབྱུང་ཀིས་དོགས་ནས་དབེན་པར་བརྟེན་པ་བཞིན་དུ། ཏིང་ངེ་འཛིན་ལ་འཇུག་
པའི་གང་ཟག་གིས་གོང་བཞིན་སློབ་དཔོན་གྱི་རྟེན་འབྲེལ་ལེགས་པར་འཛོམ་ནས། གདམས་ངག་རྫོགས་པའི་རྗེས་སུ་རང་གི་ཉམས་སུ་བླང་
བའམ། གསར་དུ་ཁྲིད་ཞུ་ན་ཡང་རུང་སྟེ།དང་པོ་ཏིང་ངེ་འཛིན་ལ་འཇུག་ནས་བཟུང་སྟེ། མཐར་མ་ཕྱིན་གྱི་བར་དུ་འགལ་རྐྱེན་དུ་གྱུར་པའི་
རྣམ་གཡེང་ཐམས་ཅད་སྤང་ནས་དབེན་པ་བརྟེན་པ་གལ་ཆེ་སྟེ། ཀློང་གསལ་ལས། རི་དྭགས་ལྟ་བུའི་སྤྱོད་པ་ཡི། །འཁྲུལ་པའི་ཡུལ་
རྐྱེན་ཐམས་ཅད་སྤང་། །ཅེས་པ་དང་། སློབ་དཔོན་ཞི་བ་ལྷས། ལུས་དབེན་པ་ལ་མ་བརྟེན་པར། །སེམས་དབེན་རྙེད་པར་དཀའ་བའི་
ཕྱིར༑ །འདྲིས་སྤང་ནགས་སུ་གནས་པར་བྱ། །ཅེས་དང་། རྒྱལ་སྲས་ཐོག་མེད་པས། །ཡུལ་ངན་སྤང་པས་ཉོན་མོངས་རིམ་གྱིས་

འགྲིབ༑ །རྣམ་གཡེང་སྤང་བས་དགེ་སྦྱོར་ངང་གིས་འཕེལ། །རིག་པ་དྭང་བས་ཆོས་ལ་ངེས་ཤེས་སྐྱེས། །དབེན་པ་བརྟེན་པ་རྒྱལ་སྲས་
ལག་ལེན་ཡིན། །ཅེས་དང་། རྩང་ཁ་རག་བསྒོམ་ཆུང་གིས། ཉམས་ཆུང་དག་ལ་རྐྱེན་ངན་གནོད་པ་མང་། །བརྟན་པ་ཐོབ་ནས་རྐྱེན་ངན་
གྲོགས་སུ་འཆར། །ནགས་ཀྱི་མེ་དང་མེ་སྟག་ཅི་བཞིན་དུ། །གཅིག་ཕུར་སྡོད་པ་ཁོ་བོའི་གཡར་དམ་ཡིན། །ཅེས་གསུངས་པས། ཤིན་
དུ་དབེན་ཅིང་ཉམས་དགའ་བའི་གནས་བཙལ་ལ་བརྟེན་པར་བྱ་སྟེ། མདོ་སྡེ་རྒྱན་ལས། བློ་ལྡན་གང་དུ་བསྒྲུབ་པའི་ཡུལ། །ལེགས་
པར་རྙེད་དང་གནས་བཟང་དང་། །ས་བཟང་བ་ལ་ཡུལ་བཟང་དང་། །ཅེས་པ་དང་། རྗེ་བཻ་རོ་ཙཱ་ནས། རྩེ་གཅིག་བསྒོམ་པར་འདོད་ན་
གཅིག་པུར་དབེན་པར་སྡོད། །ཅེས་དང་། སློབ་དཔོན་པདྨས། སྐྱེས་བུ་དགོན་པར་གནས་པས་རྙེད་པ་དང་། །བཀུར་སྟི་འདོད་པའི་

༄༅། །དགོན་པ་བརྟེན་པ་མ་ཡིན། འདོད་པ་ཆུང་ཞིང་ཆོག་ཤེས་པའི་དགོན་པ་བརྟེན་པར་བྱ་སྟེ། དགོན་པ་དེ་ཡང་ཚ་གྲང་སྙོམ་
པ༑ ཧ་ཅང་སྣང་ཡུལ་ཆེ་བ་མ་ཡིན། ཧ་ཅང་སྣང་ཡུལ་ཆུང་བ་མ་ཡིན། བཀྲ་ཤིས་པ་ཆུ་བཟང་བ། ཉིན་མོ་དགྲའི་གློ་ཀྱོར་དང་། མཚན་
མོ་མི་མ་ཡིན་གྱིས་བར་ཆད་མེད་པ། གཅན་གཟན་གཏུམ་པོ་ལ་སོགས་འཇིགས་པ་མེད་པའི་དགོན་པར་བསྡད་པར་བྱ། དེ་ལྟ་བུའི་གནས་
སུ་བསོད་ནམས་བསགས་པའི། ཆུ་གཏོར་གཏོང་། སཙྪ་འདབ།བཀའ་སྒྲོགས། སེམས་བསྐྱེད་བླང་། སྡོམ་པ་བསྲུང་། སྐྱབས་
སུ་འགྲོ། སེམས་བཅོས་པའི་བླ་མ་མ་གཏོགས་གེགས་སུ་ཡང་མ་གྱུར་པ་གང་ཡང་མེད་པས། ཕྱི་ནང་གི་འགལ་འཁྲུལ་བཅད་ལ། རབ་
གངས་ཀྱི་སེང་གེ་ལྟ་བུ་གཅིག་པུ། འབྲིང་ནགས་ཀྱི་གླ་བ་ལྟ་བུ་མཐོང་ཡང་མི་ལ་མི་བརྟེན། ཐ་མ་ལུག་ཁྱུའི་རི་བོང་ལྟར་མང་འཚོགས་

སུ་མི་བསྡད། རང་གཅིག་པུར་འདུག །ཁ་ཟས་ཁམས་དང་བསྟུན་པ་བརྟེན། །ངལ་དུབ་དང་མི་ཉམས་པ་ཐམས་ཅད་སྤང་། །ཅེས་ 
དང་༑ བྱ་བྲལ་ནམ་མཁའ་རྡོ་རྗེ་པས། བསྒྲུབ་པ་པོ་འདུག་པའི་ས་ཕྱོགས་དེར། །མི་དཔོན་གདུག་པ་ཅན་ཆོས་ལ་མི་དད་པ་ཡོད་པའི་ས་
ཕྱོགས་དང་། དམག་ཁྱེར་དང་འཐབ་འཁྲུགས་མང་བའི་ཕྱོགས་དང་། བརྒྱག་ཆུ་རྡོལ་ལ་སོགས་མཐུན་རྐྱེན་རྙེད་དཀའ་བའི་ཕྱོགས་དང་། 
ཆུ་ངན། ཤིང་དཀོན། ཆགས་སྡང་ཆེ་བའི་དགོན་དང་། ཐེག་དམན་དང་སྤྲོས་བཅས་དགའ་བའི་གྲོགས་དང་། དགྲ་རྐུན་གཅན་གསུམ་
མེད་པ་དང་། བུད་མེད་ལ་སོགས་ཉོན་མོངས་པ་སྐྱེ་བའི་རྐྱེན་ཡོད་པ་དང་། འདུས་ཚོགས་དང་འགྲིམ་སྲང་ཡོད་པ་དང་། སོ་ནམ་རྨོ་རྐོ་
དང་༑ ཚོང་བུན་སྐྱེད་ལ་སོགས་པས་ཕྱིན་ཅི་ལོག་ཏུ་ཁྲིད་པའི་ཕྱོགས་དང་། རྟ་ཕྱུགས་དང་ཁྱི་ལ་སོགས་པ་དུད་འགྲོའི་སྐྱོང་བྲན་བྱེད་

༄༅། །པའི་ཕྱོགས་ཀྱང་མ་ཡིན་པ། ལས་གསར་བུ་པ་ལ་གནོད་པའི་རྐྱེན་གང་ཡང་མེད་པ། མཐུན་རྐྱེན་ངང་གིས་
རྙེད་སླ་བ། ཆུ་བཟང་ལ་ཉི་མ་རིང་བ། རྒྱབ་རི་མཐོ་ལ་མདུན་རི་དམའ་ནས་ཐག་རིང་བ། ཐད་ཀར་བྲག་དཀར་དང་གངས་རི་ལ་སོགས་མིག་
ལ་གནོད་པའི་རྟགས་ཀྱང་མེད་པ། དབྱར་དྭང་ཞིང་མཐོ་ན་བྱིང་རྨུགས་མི་འབྱུང་བ་དང་། རྒུན་དྲོ་ཞིང་དམའ་ན་རྒོད་འཐོར་མི་འབྱུང་བ་དང་། 
སྤྲོས་པ་ཆུང་ཞིང་ལྟ་བསྒོམ་གྱི་གདིང་ཡོད་པའི་གྲོགས་བཟང་པོ་ཡོད་པ་སོགས། མདོར་ན་འགལ་རྐྱེན་མེད་ཅིང་མཐུན་རྐྱེན་འཛོམ་པའི་
གནས་བཙལ་ལ། གདམས་ངག་ཞུས་པའི་མཚན་ལྡན་གྱིས་བླ་མ་དང་། གྲོགས་བཟང་པོ་མ་གཏོགས་པ་གེགས་སུ་མ་གྱུར་པ་གང་ཡང་
མེད་པས། ཕྱི་ནང་གི་འོང་འདུག་གིས་མཚམ་བཅད། ཅེས་གསུངས་སོ། །དེ་ལྟར་གནས་དབེན་པས་ལུས་དབེན། ལུས་དབེན་

པས་སེམས་དབེན། ལུས་སེམས་དབེན་པས་དགེ་སྦྱོར་ངང་གིས་འཕེལ། དགེ་སྦྱོར་འཕེལ་བས་བྱང་ཆུབ་ཐོབ་པ་ཆོས་ཉིད་ཡིན། །
དེ་ལྟར་གནས་མ་དབེན་ན་ལུས་མི་དབེན། ལུས་མ་དབེན་ན་དགེ་སྦྱོར་མི་འཕེལ། དགེ་སྦྱོར་མ་འཕེལ་ན་བྱང་ཆུབ་ཐོབ་པའི་ཐབས་
མེད་དོ། །དེ་ཡང་གནས་དབེན་པ་བརྟེན་པ་ཁོ་ནས་མི་ཆོག །ལུས་ངག་ཡིད་གསུམ་དབེན་དགོས། དེ་དབེན་པ་ལ་བྱ་བ་དགུ་ཕྲུག་
བཏང་དགོས་ཏེ། ལུས་ཕྱིའི་བྱ་བ་ནི། ལུས་ཀྱི་མི་དགེ་བ་གསུམ་སྤང་བ་ཨ་ཅང་ཆེ། གཞན་ཡང་འགྲོ་འདུག་རྩོལ་བསྒྲུབ། སོ་
ནམ་ལས་ཀ །བཟོད་རྩིས་སྨན་གསུམ་གྲོང་ཆོག་ལ་སོགས་མི་ཆོས་ཀྱི་བྱ་བ་ཐམས་ཅད་སྤང་དགོས། ནང་གི་བྱ་བ་ནི། བསྒོམ་
པའི་དུས་སུ་ཕྱག་དང་། བསྐོར་བ། གར་དང་ཕྱག་རྒྱ་ལ་སོགས་ལྷ་ཆོས་ཀྱི་བྱ་བ་ཐམས་ཅད་སྤང་དགོས། གསང་བ་ལུས་ཀྱི་

༄༅། །གཡོ་འགུལ་ཙམ་ཡང་མི་བྱེད་པར་ལྷ་ཁང་གི་ལྡེར་སོ་ལྟར་དུ་བཞག་པའོ། །ངག་ཕྱིའི་བྱ་བ་ངག་གི་མི་དགེ་བ་བཞི་སྤང་
ཨ་ཅང་ཆེ། གཞན་ཡང་སྔ་ཕྱིའི་གླིང་ལབ། བསྟོད་སྨད། བདེན་རྫུན་ལ་སོགས་མི་ཆོས་ཀྱི་སྨྲ་བརྗོད་ཐམས་ཅད་སྤང་དགོས། ནང་
གི་བྱ་བ་བསྒོམ་པའི་དུས་སུ། ཀློག་པ་དང་། ཁ་འདོན་དང་། བཤད་པ་ལ་སོགས་ལ་ཆོས་ཀྱི་སྨྲ་བརྗོད་ཐམས་ཅད་སྤང་དགོས། གསང་
བ་དབུགས་འབྱུང་རྔུབས་ཡང་མི་བྱེད་པར། པི་ཝཾ་གི་ཁོག་རྒྱུད་བཅད་པ་ལྟར་དུ་བཞག་པའོ། །ཡིད་ཕྱིའི་བྱ་བ་ཡིད་ཀྱི་མི་དགེ་བ་གསུམ་
སྤོང་བ་ཨ་ཅང་ཆེ། གཞན་ཡང་འདས་མ་འོང་ད་ལྟ་དུས་གསུམ་གྱི་མི་ཆོས་ཀྱི་བསམ་མནོ་གཞལ་བྱ། རྟོག་དཔྱོད་ཐམས་ཅད་སྤང་
དགོས༑ ནང་གི་བྱ་བ། བསྒོམ་པའི་དུས་སུ་བསྐྱེད་རིམ་ལ་སོགས་མཚན་བཅས་ཀྱི་བསྒོམ་པ་ཐམས་ཅད་སྤང་དགོས། གསང་བ་

བསྒོམ་ཉིད་ཀྱིས་དམིགས་པ་ཡང་། ཡིད་ལ་མི་བྱེད་པར་སྐྱེས་བུས་ཁོང་སྙིང་དྲང་བ་ལྟར་དུ་བཞག་པའོ། །ཀློང་གསལ་ལས། ཕྱི་ནང་
གསང་བའི་བྱ་བ་ནི། །ལུས་ངག་ཡིད་ཀྱིས་དགུ་ཕྲུག་བཏང་། །ཅེས་གསུངས།དེ་ལྟར་ལུས་ངག་ཡིད་གསུམ་གྱི་བྱ་བ་དགུ་ཕྲུག་བཏང་
ནས༑ དབེན་པ་དགུ་ཕྲུག་བརྟེན་པའི་དུས་སུ། དབེན་ཁང་དང་། བརྒྱག་ཆས་དང་། ཐབ་ཆ་ལ་སོགས་པ་ཡང་རེ་ཞིག་གང་འཛོམ་ཙམ་
གྱིས་ཐོག་ནས་འདོད་པ་ཆུང་ཞིང་ཆོག་ཤེས་པར་བྱ་སྟེ། ཀླུ་སྒྲུབ་ཀྱིས། ནོར་རྣམས་ཀུན་གྱིས་ནང་ནས་ཆོག་ཤེས་པ། །རབ་མཆོག་ལགས་
པར་ལྷ་མའི་སྟོན་པས་གསུངས། །ཀུན་ཏུ་ཆོག་ཤེས་མཛོད་ཅིག་ཆོག་ཤེས་ན། །ནོར་མི་བདོག་ཀྱང་དེ་ཉིད་འབྱོར་པ་ལགས། །ཅེས་པ་
དང་༑ སློབ་དཔོན་ཞི་བ་ལྷས། ཆོག་ཤེས་བདེ་སྤྱོད་གང་ཡིན་པ། །དབང་པོའི་ལྷས་ཀྱང་དེ་ཉིད་དགའ། །ཅེས་དང་། ཀུན་སྤང་

༄༅། །གྲགས་པ་རྒྱལ་མཚན་གྱིས། སྟོང་གསུམ་འཇིག་རྟེན་ནོར་ལ་དབང་བསྒྱུར་ཀྱང་། །ཞེ་འདོད་འཁྲི་བ་མ་ཆོད་
དབུལ་པོ་ཡིན། །ཞེ་འདོད་འཁྲི་བ་གཏིང་ནས་ཆོད་ཙམ་ན། །དབུལ་དང་ཕོང་ཞེས་བྱ་བའི་མིང་ཡང་མེད། །འབྱོར་ལྡན་ཕྱུགས་པོ་བྱ་བ་
དེ་ལ་ཟེར། །ཟང་ཟིང་སྒྱུ་མའི་ནོར་གྱིས་དགོས་པ་མེད། །ཅེས་དང་། རྒྱལ་སྲས་ཐོག་མེད་པས། གང་ཡོད་ཙམ་གྱིས་ཆོག་ན་འཛོམ་
པའི་མཐར་ཐུག་ཡིན། །ཅེས་སོ། །དེ་ལ་ད་རེས་ཀྱི་བྱ་བ་འདི་གལ་ཆེ་བས་བསྐྱར་དུ་མི་རུང་བས་སྔོན་དུ་བསྒྲུབ་ལ་དལ་བར་བྱའོ་སྙམ་པ་
དང་༑ བསྒྲུབ་པའི་མཐུན་རྐྱེན་བཟང་ལ་མང་བ་གཅིག་བྱའོ་སྙམ་ན། བྱ་བ་ལ་ཟད་པ་མེད་ཅིང་འདོད་པ་ལ་ཚིམ་དུས་མེད་སྟེ། གཅིག་
བས་གཅིག་གལ་ཆེ་བ་ཁོ་ན་ཡིན་པས། བྱ་བ་ཐམས་ཅད་ཚར་ནས་ཆོས་བསྒྲུབ་རན་པའི་དུས་མི་འོང་སྟེ། ཕ་དམ་པས། བྲེལ་དོན་ཚར་

ནས་ཆོས་ལ་ཕྱིན་དུས་མེད། །ནམ་དྲན་ཚེ་ན་རྒྱུག་ཅིག་དིང་རི་བ། །ཅེས་པ་དང་། ཀུན་སྤང་གྲགས་རྒྱལ་གྱིས། ལས་བྱ་བཞག་ཆུ་
ཡི་གཉེར་མ་འདྲ། །ལས་སྔ་མ་ཟིན་ཀྱང་ཕྱི་མས་སླེབ། །ལས་འདི་ཙམ་གཅིག་བཞག་ན་ལེགས་པར་གོ། །ངས་འཇིག་རྟེན་གྱི་བྱ་བ་
མི་བཏང་རེ། །ཅེས་གསུངས། དེ་བས་གལ་ཆེ་ཆུང་མེད་པར་འཇིག་རྟེན་གྱི་བྱ་བ་ཐམས་ཅད་ལིངས་ཀྱི་བཏང་དགོས། དེ་ལ་བཏང་བ་
ལ་འཇིག་རྟེན་གྱི་བྱ་བ་ཐམས་ཅད་ཀྱི་རྩ་བ་ནི་ལྟོ་གོས་ཀྱི་སྲེད་པ་ཡིན་པས། ལྟོ་གོས་ཀྱི་སྲེད་པ་འདི་བཅད་དགོས། དེ་བཅད་པ་ལ་ལྟོ་
གོས་ཀྱི་སྲེད་པའི་རྩ་བ་གཅེས་འཛིན་ཡིན་པས་ལུས་སྲོག་གིས་གཅེས་འཛིན་འདི་བཏང་དགོས་ཏེ། ཕ་དམ་པས། གོས་བཟང་པོ་གྱོན་
ཀྱང་ནམ་མཁའི་འཇའ་ཚོན་དང་འདྲ་བས། དུག་པོ་ཉལ་ཉིལ་གྱོན་ལ་ཉམས་སུ་ལོང་ཅིག་ཨང་། ཟས་ཞིམ་པོ་ཟོས་ཀྱང་མི་གཙང་

༄༅། །བའི་འདག་པ་ལས་མེད་ཀྱིས། ལྟོ་ལ་ཆེད་དུ་མ་འཛིན་གཅིག་ཨང་། རང་གིས་ལུས་འདི་ཆུ་སེར་རྟག་ཁྲག་གིས་
རྐྱལ་པ་ཡིན་པས་དེ་ལ་ཁྱོད་གཅེས་པར་མ་འཛིན་ཅིག་ཨང་། ཅེས་པ་དང་། ཏིང་ངེ་འཛིན་རྒྱལ་པོའི་མདོ་ལས། བྱང་ཆུབ་སེམས་དཔའ་
ལུས་དང་སྲོག་ལ་མི་ཆགས་པ་རྣམས་ནི། ཡང་དག་པར་རྫོགས་པའི་བྱང་ཆུབ་ཀྱང་མི་དཀའ་ན། ཏིང་ངེ་འཛིན་འདི་ལྟ་ཅི་སྨྲོས། དེ་གཉིས་
ལ་ཆགས་ན་ཕྱི་མ་ངན་སོང་དུ་འགྲོ་བའོ། །ཅེས་པ་དང་། ཁྱིམ་བདག་དཔལ་སྦྱིན་གྱིས་ཞུས་པའི་མདོ་ལས། སངས་རྒྱས་པར་འདོད་
པས་ལུས་དང་སྲོག་ལ་ཡང་མ་ཆགས་པར་བྱའོ། །ནོར་དང་ཡོ་བྱད་ལ་ཡང་མ་ཆགས་པར་བྱའོ། །ནོར་དང་ཡོ་བྱད་ལ་ཡང་མ་ཆགས་
པར་བྱའོ། །དེ་ཅིའི་ཕྱིར་ཞེ་ན། སེམས་ཅན་ཕལ་ཆེར་ལུས་སྲོག་དང་ཡོ་བྱད་ལ་ཆགས་ཏེ། སྡིག་པ་བྱེད་པས་ངན་འགྲོ་དག་ཏུ་སྐྱེའོ། །

སེམས་ཅན་ལ་སྙིང་རྗེ་བསྐྱེད་ཅིང་ལུས་སྲོག་དང་ཡོ་བྱད་ལ་མ་ཆགས་ན་བདེ་འགྲོར་སྐྱེའོ། །ཅེས་གསུངས་སོ། །དེ་བས་ན་ཀུན་གྱི་རྩ་བ་
ལུས་སྲོག་གིས་གཅེས་འཛིན་བཏང་དགོས། ལུས་སྲོག་གིས་གཅེས་འཛིན་མ་བཏང་ན་ལྟོ་གོས་ཀྱི་སྲེད་པ་བཅད་ཐབས་མེད། ལྟོ་གོས་
ཀྱི་སྲེད་པ་མ་བཅད་ན་འཇིག་རྟེན་གྱི་བྱ་བ་བཏང་ཐབས་མེད། འཇིག་རྟེན་གྱི་བྱ་བ་མ་བཏང་ན་དགེ་སྦྱོར་འཕེལ་ཐབས་མེད། དགེ་སྦྱོར་མ་
འཕེལ་ན་བྱང་ཆུབ་ཐོབ་པའི་ཐབས་མེད། དེ་ཅིའི་ཕྱིར་ན། ལུས་སྲོག་གིས་གཅེས་འཛིན་མ་བཏང་ན། ལུས་སྲོག་གཅེས་པར་མི་
འཛིན་པའི་དབང་གིས། ན་དོགས། ཤི་དོགས། སྡུག་དོགས། ལྟོག་དོགས། འཁྱག་དོགས་པའི་དབང་གིས་ལྟོ་གོས་ཀྱིས་དོན་
གཉེར་བྱེད་དགོས། ལྟོ་གོས་དོན་དུ་གཉེར་བའི་དབང་གིས། ཟས་ནོར་ཡོད་པ་སྐྱོང་ཞིང་། མེད་པ་བསྒྲུབ་དགོས། ཟས་ནོར་ཡོད་

༄༅། །པ་སྐྱོང་ཞིང་། མེད་པ་བསྒྲུབ་པ་ལ་འགལ་རྐྱེན་བྱེད་མི་དང་། མཐུན་རྐྱེན་བྱེད་མི་གཉིས་མེད་མི་སྲིད། །དུས་
ངན་གྱི་སྙིགས་མ་ལ། འགལ་རྐྱེན་མེད་ཅིང་མཐུན་རྐྱིན་ཁོ་ན་འཛོམ་པ་ནི་མེད། ཕར་ཕན་མ་བཏགས་ན་ཚུར་ཕན་བཏགས་མི་ནི་མེད་
པས༑ འགལ་རྐྱེན་བྱེད་མི་ལ་བཟོད་ནི་མི་ཐུབ། བསྟན་པ་ཡིན་ཟེར་ནས། མི་ཆོས་ཀྱི་སྒོ་ནས་ཐ་འཐབ་འཁྲུགས་སྣ་ཚོགས་བྱེད། ལྷ་
ཆོས་ཀྱི་སྒོ་ནས། མཐུ་གཏད་མནན་གསུམ་སྣ་ཚོགས་བྱེད་སྟེ། བསད་བཅད་དང་། འཁྲུགས་པ་ཆེན་པོ་འོང་ཡང་སྲིད། །དེ་ཙམ་
མིན་ཀྱང་སེམས་ཆགས་སྡང་གིས་དབང་དུ་རྣམ་པར་གཡེང་བའོ། །དེ་ལྟར་ཆགས་སྡང་བསྐྱེད་པ་ནི་བསྟན་པ་སྐྱོང་བ་མིན་གཤིག་པ་ཡིན།
ཆགས་སྡང་སྤང་ནས་ཆོས་ཐོས་བསམ་བསྒོམ་གསུམ་ལ་བརྩོན་པ་ནི་བསྟན་པ་སྐྱོང་བ་ཡིན་ཏེ། རྗེ་བཻ་རོ་ཙཱ་ནས། རང་རིག་པའི་ངོ་བོ་

ཅིར་ཡང་བཟུང་དུ་མ་བཏུབ་པ་དེ་ལ། སངས་རྒྱས་ཞེས་བྱའོ། །དེ་ལ་སློབ་དང་།དེ་ལ་གནས་པ་དང་། དེ་ལ་བསྒོམ་པ་དང་། དེ་ལ་
མོས་ཤིང་འདུན་པ་ནི། སངས་རྒྱས་ཀྱི་བསྟན་པ་ཞེས་བྱའོ། །ཅེས་པ་དང་། དགེ་སྦྱོང་ཆེན་པོས་འདི་སྐད་གསུངས།།སྡིག་པ་ཅི་
ཡང་མི་བྱ་སྟེ། དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་ཀྱི་བསྟན་པ་ཡིན། །
ཅེས་གསུངས། མཐུན་རྐྱེན་སྦྱར་མི་ལ། རྐྱེན་ངན་དྲག་པོ་བྱུང་ན་གལ་ཆེ་དུས་སམ། དེ་ལ་གཞན་ཡང་རུང་སྟེ། ཚུར་ལ་ཕན་པ་
བཏགས་པའི་ལན་ལ། ཕར་ལ་ཡང་ཕན་པ་བཏག་དགོས། དེ་མ་བཏགས་ན། མནའ་ཐ་ཚིག་ཆོས། དམ་ཚིག་ཆུང་བའི་བྱ་བ་ཡང་
རེད་ལ། ཕྱིས་ཀྱང་མཐུན་རྐྱེན་མི་སྦྱོར། །དེ་ལྟར་སོང་ཙམ་ནས་ཟས་ནོར་ཡོད་པ་ནི་སྐྱོང་། མེད་པ་ལ་བསྒྲུབ། དགྲ་ལ་ནི་སྡང་

༄༅། །ཟིན་ལ་ནི་བྱམ་པ་ལ་སོགས་ཀྱིས་ལུས་ངག་ཡིད་གསུམ་གྱི་འཇིག་རྟེན་ཚེ་འདིའི་བྱ་བའི་ཕྱོགས་སུ་རྣམ་པར་གཡེང་ཐོན་ཙ། 
ཐར་པ་བྱང་ཆུབ་གང་གིས་བསྒྲུབ། སྐབས་སྐབ་སུ་བསྒྲུབ་པས་ཆོག་གམ་སྙམ་ན་མི་ཆོག་སྟེ། བཀའ་རྒྱུད་གོང་མ་རྣམས་ཀྱིས་ཐར་པ་བྱང་
ཆུབ་བསྒྲུབ་པ་ལ་ཐང་ལྷོད་མ་ཤོར་བ་གཅིག་དགོས་པར་གསུངས། ཞང་རིན་པོ་ཆེས། ནོར་རྫས་ཁབ་རྐུད་ཡན་ཆད་སྤང་གྱུར་ཀྱང་། །འཚོ་
བའི་སེམས་ཁྲལ་བྱས་ན་སྤང་བ་མིན། །ངས་མི་འདོད་ཀྱིས་བསམ་པ་མ་སྤང་ན། །འཇིག་རྟེན་བ་མཐོང་བའི་དུས་མ་མཆིས། །འཇིག་རྟེན་
ཐ་དག་བློ་ཡི་མ་བཏང་ན། །ཅི་བྱས་དམ་བ་དོན་མེད་སྡིག་པའི་རྒྱུ། །འཇིག་རྟེན་ཐ་དག་བློ་ཡི་མ་བཏང་ན། །བཏང་ཕོད་བྱས་དང་ཚུལ་ཁྲིམས་
བསྲུང་བ་དང་། །བླ་མ་མཆོད་དང་དབེན་པ་བརྟེན་པ་དང་། །བསམ་གཏན་འབོད་དང་ཉམས་མྱོང་བཟང་སྙམ་དང་། །ཤེས་རབ་ཆེ་དང་རྟོག་

པ་མཐོ་ལ་སོགས། །དགེ་སྦྱོར་ཅི་བྱས་ངལ་བ་དོན་མེད་ཡིན། །ཅེས་དང་། རྗེ་བཻ་རོ་ཙཱ་ནས། ཆོས་དང་རྒྱབ་བསྣོལ་འགྲོ་བའི་མི་ཆོས་བྱ་བ་
ཐོང་༑ །ཅེས་དང་། སློབ་དཔོན་པདྨས། ད་ལྟ་བསྒྲུབ་པ་ནུས་པའི་བྱ་བ་བཞག་ནས། ཕྱིས་སྨོན་ལམ་གཅིག་པུ་ལ་རེ་བ་རྣམས་ཆོས་པ་
མིན༑ ལས་སུ་དགེ་བ་བྱེད་ཀྱང་འཇིག་རྟེན་ཆོས་བརྒྱད་དང་མ་བྲལ་བ་རྣམས་ཆོས་པ་མིན། སེམས་ཉིད་ངོ་མི་ཤེས་པར་འབྲས་བུ་ཕྱི་དུས་ལ་
རེ་བ་རྣམས་ཆོས་པ་མིན། །ཅེས་དང་། ཕ་དམ་པས། མི་ཆོས་མ་སྤང་ལྷ་ཆོས་མི་འགྲུབ་པས། འཇིག་རྟེན་བྱ་བ་ཐོང་གཅིག་དིང་རི་
བ༑ །ཅེས་དང་། མ་སྐྱེས་དགྲའི་མདོ་ལས། ཀྱཻ་གྲོགས་པོ་དག །འཇིག་རྟེན་གྱིས་ཆོས་དང་འདྲེས་པས། འཇིག་རྟེན་ལས་འདས་པར་
མི་ནུས་སོ། །གང་འཇིག་རྟེན་གྱི་ཆོས་དང་མ་འདྲེས་པ་དེ་ནི། འཇིག་རྟེན་ལས་འདས་པར་ནུས་སོ། །ཅེས་དང་། མདོ་ལས། ལུས་

༄༅། །དང་ངག་དང་ཡིད་ཀྱིས་ལས་ལ་བརྩོན་པ་ནི། ཁ་ན་མ་ཐོ་བའོ། མི་བརྩོན་པ་ནི་གནས་ངན་ལེན་སྦྱངས་བའོ། །
ཅེས་གསུངས་སོ། །དེ་བས་ན་ཀུན་གྱིས་རྩ་བ་ལུས་སྲོག་གི་གཅེས་འཛིན་བཏང་དགོས། ལུས་སྲོག་གི་གཅེས་འཛིན་བཏང་ན། ལྟོ་གོས་ཀྱི་
སྲེད་པ་ངང་གིས་ཆོད། ལྟོ་གོས་ཀྱི་སྲེད་པ་ཆོད་ན་འཇིག་རྟེན་གྱིས་བྱ་བ་ངང་གིས་ཐོང་། འཇིག་རྟན་གྱི་བྱ་བ་ཐོང་ན་དགེ་སྦྱོར་ངང་གི་འཕེལ་ཞིང་
བྱང་ཆུབ་ཐོབ་པའོ། །དེ་ཅིའི་ཕྱིར་ན། ལུས་སྲོག་གིས་གཅེས་འཛིན་བཏང་ཚར་ན། ན་དོགས། འཆི་དོགས། ངན་དོགས། སྡུག་
དོགས༑ ལྟོག་དོགས། འཁྱག་དོགས་རྣམས་མེད་པས། ལྟོ་གོས་ཀྱི་དོན་གཉེར་བྱེད་པའི་དགོས་པ་མེད། དེ་མི་དགོས་ན་ཟས་ནོར་ཡོད་
པ་སྐྱོང་ཞིང་མེད་པ་བསྒྲུབ་པའི་དགོས་པ་མེད། དེ་མི་དགོས་ན་འགལ་རྐྱེན་བྱེད་མི་དང་མཐུན་རྐྱེན་སྦྱར་མི་གཉིས་མེད། འགལ་རྐྱེན་བྱེད་ཀྱང་

འགལ་རྐྱེན་གྱིས་མི་ཚུག་སྟེ། རྗེ་བཙུན་མི་ལ་རས་པས། རྣལ་འབྱོར་ནོར་མེད་དགྲ་དང་བྲལ། །ཅེས་གསུངས། མཐུན་རྐྱེན་སྦྱོར་ཡང་
མཐུན་རྐྱེན་ལ་ཆགས་པ་དང་། ཞེན་པ་དང་དོགས་པ་མེད། དེ་མེད་ཙམ་ན་མཐུན་རྐྱེན་སྦྱར་མིའི་ངོ་བསྲུང་ཡང་མི་དགོས། ངོ་བསྲུང་མ་བྱས་ཀྱང་
མཐུན་རྐྱེན་ལྷུན་གྲུབ་ཏུ་འབྱུང་སྟེ། ཞེ་འདོད་བྲལ་བའི་རྣལ་འབྱོར་དམ་པ་ལ། །ཅི་འདོད་འབྱུང་བ་དེ་ནི་ཆོས་ཉིད་ཡིན། །ཅེས་པ་དང་། 
སློབ་དཔོན་པ་དྨས། འདོད་པ་ལ་བློ་ལོག་ན། །ཟས་ནོར་འདུ་བ་ཆོས་ཉིད་ཡིན། །ཅེས་གསུང་། དེ་ལྟར་སོང་ཙམ་ན་ཟས་ནོར་ཡོད་
ཀྱང་༑ མེད་པ་བསྒྲུབ། དགྲ་བཏུལ། ཟིན་སྐྱོང་མི་དགོས། རྩ་བ་དེ་བཞི་མི་དགོས་ན། འཇིག་རྟེན་གྱི་བྱ་བ་ཐམས་ཅད་དང་ངང་གི་
བྲལ་བ་ཡིན། འཇིག་རྟེན་གྱིས་བྱ་བ་དང་བྲལ་ན་དགེ་སྦྱོར་ངང་གིས་འཕེལ་ཞིང་བྱང་ཆུབ་ཐོབ་པའོ། །དེ་བས་ན་ཀུན་གྱིས་རྩ་བ་ལུས་སྲོག་གི་

༄༅། །གཅེས་འཛིན་བཏང་། ལྟོ་གོས་ཀྱི་སྲེད་པ་བཅད། དགྲ་ལ་སྡང་སེམས་གཉེན་ལ་ཆགས་སེམས། ནོར་ལ་བསོགས་
སེམས་སྤང་ནས། བློ་ཕུག་སྤྲང་ལ་གཏད། གྱོང་ལྟོ་གོས་ལ་བསྐུར། དཀའ་བ་ཆོས་ལ་སྤྱད། །ངོ་མེད་གདོང་སྐྱའི་བྱ་བ་བྱེད། གནས་
ལ་མི་མེད་ལུང་སྟོང་འགྲིམས། ཟས་ལ་བཅུད་ལེན་དཀར་པོ་དང་ཁྲ་བོ་བྱེད། གོས་ལ་སེར་སྣ་མེད་པའི་དུག་པོ་གྱོན། །ནོར་ལ་བླ་མའི་
གདམས་ངག་ཟབ་མོ་འཆང་། གྲོགས་ལ་བྱ་དང་རི་དྭགས་བརྟེན།མདོར་ན་འཇིག་རྟེན་ཚེ་འདིའི་བྱ་བ་ཐམས་ཅད་ལིང་གིས་བཏང་ལ། ཐར་
པ་བྱང་ཆུབ་བསྒྲུབ་པ་མིན་པ་བྱེད་རྒྱུ་མེད་པ་གཅིག་དགོས་སོ། །དྲུང་ཆོས་རྡོར་བས། གནས་མི་མེད་ཀྱིས་ལུང་སྟོང་འགྲིམ་པ་དང་། །ཟས་
རྣམས་སྨིན་མེད་པའི་སྡུམ་ཆོད་འཐུང་། གོས་སེར་སྣ་མེད་པའི་དུག་པོ་གོན། །གྲོགས་ཆགས་སྡང་མེད་པའི་རི་དྭགས་བརྟེན། །བཅད་པ་

རང་རྒྱུད་ཉོན་མོངས་བཅད། །སྐྱེ་བ་ཉམས་དང་རྟོགས་པ་སྐྱེ། །འཕྲལ་སྡུག་ཀྱང་ཕྱི་མ་སངས་རྒྱས་ཐོབ། །རྣམ་གཡེང་དགོན་པ་བཟུང་བ་དང་། །
ཤ་ཆང་ལོངས་སྤྱོད་བྱེད་པ་དང་། །འབོལ་དང་བྲུང་རྩེའི་སེང་དུ་སྡོད་པ་འདི། །འཕྲལ་སྐྱིད་ཀྱང་ཕྱི་མ་ངན་སོང་རྒྱུ། །དུས་དེ་རིང་ཕྱིན་ཆད་ 
སྤང་བར་བྱ། །ཅེས་པ་དང་། རྟོགས་ལྡན་མཁའ་སྤྱོད་པས། ལྟོ་གོས་འབྲ་འབྲིང་ཙམ་གྱི་གང་བྱས་རུང་། །མི་ལུས་ཡི་དྭགས་སྤྱོད་འདི་ཅི་
ཞིག་བྱེད། །ཟས་ནོར་བསྒྲུབ་པའི་རྩོལ་བ་རྒྱབ་ཏུ་བོར། །ཞེན་པ་རང་ལོག་འདི་ལ་བྱང་ཆུབ་ལམ། །བྱ་བཏང་སྐྱེས་བུ་གང་དུ་ཕྱིན་ཀྱང་སྐྱིད། །
རྩོད་པའི་ཕ་ཡུལ་བཟུང་ནས་ཅི་ཞིག་བྱེད། །ས་གཅིག་ཡུན་དུ་སྡོད་བློ་རིང་གྱིས་བོར། །ཡུལ་ལ་ངེས་མེད་འདི་ནི་བྱང་ཆུབ་ལམ། །རང་སྣང་
དག་ན་སུ་ཡང་མཐུན་པའི་གྲོགས། །སྡུག་བསྔལ་ས་ཐག་སྦྲེལ་ནས་ཅི་ཞིག་བྱེད། །གཉེན་འབྲེལ་འཁོར་གཡོག་བཤལ་ཐག་རྦད་ཀྱི་ཆོད། །

༄༅། །དགྲ་མེད་བཤེས་མེད་འདི་ནི་བྱང་ཆུབ་ལམ། །ཆོས་དང་མཐུན་ན་འདུན་མ་ལྷ་ཡི་བསྒྲུབ། །ལེགས་ཉེས་རྩིས་གྲངས་
མང་པོས་ཅི་ཞིག་བྱེད། །ཚེ་འདིའི་བྱ་བ་ཐམས་ཅད་ལིང་གིས་བོར། །བྱར་མེད་རང་དག་འདི་ནི་བྱང་ཆུབ་ལམ། །ཅེས་དང་། ཀུན་སྤང་
གྲགས་རྒྱལ་གྱིས། ན་མོ་གུ་རུ་རཏྣ་ཏྲ་ཡཱ་ལ། ཕ་ཡུལ་དུག་ལྔའི་གཏེར་མཛོད་འདི། །ཆགས་སྡང་མི་ཟད་སྐྱེ་བའི་རྒྱུ། །འདི་རྒྱབ་ཏུ་བོར་
ན་ལེགས་པར་གོ། །ངས་མི་མེད་ལུང་སྟོང་མི་འགྲིམ་ཏེ། །གཉེན་བཤེས་ཚོང་དུས་མགྲོན་པོ་འདྲ། །མཐུན་པར་འགྲོགས་ཀྱང་རྨི་
ལམ་བཞིན། གྲོགས་གདུང་སེམས་སྤོང་ན་ལེགས་པར་གོ། །ངས་གྲོགས་མེད་གཅིག་པུར་མི་བསྒོམ་རེ། །སྒྱུ་ལུས་ནམ་མཁའི་
སྤྲིན་དང་འདྲ། །གཅེས་པར་འཛིན་ཀྱང་མི་ཕན་ཏེ། །འདུས་བྱས་མི་རྟགས་འཇིག་པར་གོ། །ངས་ལུས་སྲོག་ཆོས་སུ་མི་བཏང་རེ། །

ནོར་རྫས་བོུང་བའི་སྦྲང་རྩི་འདྲ། ནོར་རང་གིས་བསོགས་ཀྱང་གཞན་གྱིས་ཁྱེར། །ནོར་ཆོག་ཤེས་ཡོད་ན་ལེགས་པར་གོ། །ངས་ལྟོ་
གོས་མེད་ཀྱང་མི་བསྒོམ་རེ། །ཆོས་བསླབ་བཤད་དཔག་ཤིའི་གླུ་དང་འདྲ། །ཆོས་བསླབ་པས་ང་རྒྱལ་རློམ་སེམས་སྐྱེས། །ཆོས་ཤེས་
པ་ཙམ་གྱི་གྲོལ་ཉུང་གདའ། །ངས་གཅིག་ཤེས་ཀུན་གྲོལ་མི་བྱེད་རེ། །ལས་འདི་སྒོས་དྲྭ་བའི་མིག་དང་འདྲ། །མེད་ཐབས་མེད་པར་
མ་ལགས་ཀྱང་། །དགེ་སྦྱོར་དལ་ན་སྐྱེ་བར་གོ། །ངས་སྟན་ཐོག་གཅིག་ཏུ་མི་བསྒོམ་རེ། །ཆོས་ལ་ལ་ཟིན་ཙ་ལ་ལ་བོར། །སྐྱེས་མི་
སེམས་ལྗོན་ཁའི་བྱིས་ཆུང་འདྲ། །ཆོས་ཤེས་བཞིན་བྱས་ན་ལེགས་པར་གོ། །ངས་སྙིང་ནས་དམ་ཆོས་མི་བྱེད་རེ། །ལས་བྱ་བཞག་
ཆུའི་གཉེར་མ་འདྲ། །ལས་སྔ་མ་ཟིན་ཀྱང་ཕྱེ་མས་སླེབ། །ལས་འདི་ཙམ་གཅིག་བཞག་ན་ལེགས་པར་གོ། །ངས་འཇིག་རྟེན་གྱི་

༄༅། །བྱ་བ་མི་བཏང་རེ། །ཆོས་བྱས་ན་རྒས་གཞོན་ཆེ་ཆུང་མེད། །ཞབས་ཏོག་བྱེད་ལུགས་མང་ལགས་ཀྱང་། །བླ་མ་བསྒྲུབ་
ལ་མཉེས་པར་གོ། །ངས་གསུང་བཞིན་ཉམས་སུ་མི་ལེན་རེ། ཅེས་དང་། རྗེ་བཙུན་མི་ལས། གནས་ལ་ལྟས་ན་རི་དྭགས་འདྲ། །ཟས་
ལ་ལྟས་ན་དུད་འགྲོ་འདྲ། །ལུས་ལ་ལྟས་ན་ལྷ་འདྲེ་འདྲ། སེམས་ལ་ལྟས་ན་སངས་རྒྱས་འདྲ། །ཅེས་དང་། ཕ་དམ་པས། །དུས་
ངན་སྙིགས་མའི་མི་ངན་པ་དང་རྒྱ་ལམ་དུ་འཕྲད་ཀྱང་ཁ་མ་གཏམ། ཕན་པ་མ་བཏགས། གནོད་པ་མ་བསྐལ། གནས་ལ་མི་མེད་ལུང་སྟོང་
འགྲིམ༑ ཟས་ལ་བཅུད་ལེན་གྱིས། གོས་ལ་དུག་པོ་གྱོན། ཅེས་གསུང་། དེ་ལྟར་བྱ་བ་བཏང་ནས་དབེན་པ་བརྟེན་ཅིང་བསྒྲུབ་ལ་
བརྩོན་པའི་དོན་གོ་ལ། གནས་ལུགས་ཀྱི་དོན་ཕྱིན་ཅི་མ་ལོག་པར་རྟོགས་ནས། གོམས་པ་མཐར་ཕྱིན་པ་གཅིག་དགོས། དེ་ལྟར་མིན་

པར་བསྐལ་པ་མང་པོར་བྱ་བ་བཏང་ནས་དབེན་པ་བརྟེན་ཅིང་བསྒྲུབ་ལ་བརྩོན་ཀྱང་བྱང་ཆུབ་མི་ཐོབ། དེ་མ་ཐོབ་ན་བསམ་གཏན་སྤང་ཕུག་འཕྱི་
བས་ཀྱང་བསྒོམ། གཅིག་པུར་འདུག་ཡུན་གླ་བ་རིང་། །བཅུད་ལེན་དོམ་བུ་ཐུགས་དཀར་མཁས། །ནག་ཁྲོད་གཅན་གཟེན་ཀྱིས་ཀྱང་
འགྲིམ༑ །རི་ཤི་དཀའ་སྤྱད་རྔོན་པས་ཀྱང་བྱེད། །ཚ་གྲང་གི་སྡུག་བསྔལ་དམྱལ་བ་ཆེ། །བཀྲེས་སྐམ་གྱི་སྡུག་བསྔལ་ཡི་དྭགས་ཆེ། །
ཆགས་སྡང་འདུ་ཤེས་མེད་པའི་ལྷ་ལ་མེད། །སྙིང་རུས་མུ་སྟེག་པ་རྣམས་ཆེ། །དེ་དག་ཀྱང་བྱང་ཆུབ་ཐོབ་པར་འགྱུར་ཏེ། མི་ཐོབ་བོ། ། 
དེ་ནས་ན་གནས་ལུགས་ཀྱི་དོན་ཕྱིན་ཅི་མ་ལོག་པ་འདི་རྟོགས་ནས་གོམ་པ་མཐར་ཕྱིན་པ་གཅིག་བྱེད་དགོས། དེ་བྱེད་པ་ལ། བྱ་བ་བཏང་
ནས་དབེན་པ་བརྟེན་ཅིང་སྒྲུབ་ལ་བརྩོན་དགོས་ཏེ། བཻ་རོ་ཙཱ་ནས།སློབ་དཔོན་པདྨ་མ་ལ། ཚེ་འདིར་དོན་གཉིས་བསྒྲུབ་པར་འདོད་པས་

༄༅། །གནས་ཅི་ལྟར་བརྟེན་ཞུས་པས། རབ་སེང་གེ་ལྟར་གར་འདུག་མི་ཤེས་པ། གཟུགས་གཞན་ལ་མ་བསྟན། །འབྲིང་
ནགས་ཀྱི་གླ་བ་ལྟར། འདུག་པ་ཤེས་ཀྱང་གཞན་དང་མི་འཕྲད། ཐ་མ་གྲོང་ལྟག་གིས་རི་ལྤོང་ལྟར། གྲོགས་ལ་བྱོལ། །རང་གཅིག་པུར་
བསྒོམས༑ ལྷག་སྐྱོབས་ཙམ་གྱིས་གོས་དང་། གྱི་ན་ཙམ་གྱི་ཟས་ལ་བརྟེན་ནས། གཡོག་དང་གྲོགས་ཡོད་ཀྱང་། ཕ་ཟད་ན་བཞག་
ནས་བརྩོན་འགྲུས་དང་སྙིང་རུས་བྱས་ན། ཚེ་འདི་ལ་འབྲས་བུ་ཐོབ་པ་ཡིན། །ཅེས་པ་དང་། ཆོས་སྤྱོད་བཅུའི་མདོ་ལས། བླ་མས་ཟིན་དང་
གདམས་ངག་བཅས། །མངོན་དུ་སེམས་ནི་གཏན་ལ་དབབ། །རྣམ་པར་མི་གཡེངས་རྟོགས་དང་བྲལ། །ཁ་ཟས་གོས་སོགས་དོན་མི་
གཉེར༑ །ཡིད་གཞུང་བདུན་དང་ལྡན་པ་ལ། །བསྒོམ་པ་མཁས་ཞེས་ངས་བཤད་དོ། །ཅེས་གསུངས། དེ་ཡང་དཔེར་ན་ཞིང་པས་སོ་

ནམ་བྱེད་པ་ལ། ཐོག་མར་ཤིང་རྡོ་ལ་སོགས་པའི་མི་མཐུན་པའི་ཕྱོགས་ཐམས་ཅད་བསལ་ནས། ས་བོན་འདེབ། རྨོ་རྐོ་ལེགས་པར་བྱེད་
པ་དང་འདྲ་བར། དང་པོ་ཏིང་ངེ་འཛིན་ལ་འཇུག་པའི་ཐོག་མར། ཕྱི་ནང་གསང་གསུམ་གྱི་བྱ་བ་ཐམས་ཅད་སྤང་ནས། མཚན་ལྡན་
གྱིས་བླ་མ་བརྟན་ཅིང་གདམས་ངག་ཟབ་མོ་ཞུ་ནས་ལེགས་པར་ཉམས་སུ་ལེན་དགོས་སོ། །དེ་ཡང་དང་པོ་མྱུ་གུ་འཁྲུང་བ་ཙམ་གྱི་མི་ཆོག་སྟེ་
ཐོག་མཐར་མ་ཕྱིན་གྱིས་བར་དུ། འགལ་རྐྱེན་སྤང་བའི་ཡུར་མ་བྱེད། མཐུན་རྐྱེན་བསྒྲུབ་པའི་ཆུ་ལུད་བཀྲམས་ནས་བོག་འདོན། བར་
ཆད་བསྲུང་བའི་ཞིང་རིབ་བྱེད། །སད་སེར་བསྲུངས། དེ་དག་ཐམས་ཅད་འཛོམ་པ་ལས། སྟོན་ཐོག་མཐར་ཕྱིན་པ་དང་འདྲ་བར། དང་
པོ་དཔོན་སློབ་རྟེན་འབྲེལ་འཛོམ་པའི་སྟོབས་ཀྱི། ཏིང་ངེ་འཛིན་ཅུང་ཞིང་སྐྱེས་པས་མི་ཆོག །མཐར་ཐུག་སངས་རྒྱས་མ་ཐོབ་ཀྱི་བར་དུ་འགལ་

༄༅། །རྐྱེན་སྤང་། མཐུན་རྐྱེན་བསྒྲུབ། བར་ཆད་བསྲུང་བས་མཐར་ཕྱིན་པར་འགྱུར་རོ། །དེ་ལ་དང་པོ་འགལ་རྐྱེན་སྤང་
བ་ནི། ལུས་ངག་ཡིད་གསུམ་གྱི་སྡིག་པ་མི་དགེ་བའི་རིགས་སུ་གྱུར་པ་ནི། རྣམ་པ་ཐམས་ཅད་སྤང་དགོས་ཏེ། དུས་ཀྱི་འཁོར་ལོ་ལས། 
སྲོག་གཅོད་མ་བྱིན་གཞན་གྱིས་བུད་མེད་དང་། །རྫུན་དང་ཚིགས་རྩུབ་རྣམས་དང་ཕྲ་མ་དང་། །འཆལ་པར་གྱུར་པའི་ཚིག་དང་བརྣབ་སེམས་
དང་༑ །གནོད་སེམས་ལྟ་བ་ངན་པའི་ཆོམ་རྐུན་དང་། །ཡོད་པའི་སྡིག་དང་ཉེ་བའི་སྡིག་པ་དང་། །གསོད་འཁུ་དབང་པོ་མངོན་པར་ཞེན་
པ་དང་། །ཆོམ་རྐུན་ལྔ་པོ་འདི་རྣམས་ཀྱི། །རིན་པོ་ཆེ་ནི་རྟག་ཏུ་འཕྲོག་པར་བྱེད། །ཅེས་པ་དང་། གཙུག་གཏོར་གྱིས་མདོ་ལས། 
གཡེམ་པ་དང་། གསོད་པ་དང་། རྐུ་བ་དང་། རྫུན་ཆེན་པོ་དང་། འདི་རྣམས་ལ་སེམས་ཆགས་ཏེ་བསམ་གཏན་བསྒོམས་ཏེ། རྡོ་

བཙོས་ནས་ཟས་སུ་རེ་བ་འདྲའོ། །དག་པ་རྣལ་འབྱོར་སྤྱོད་པའི་གང་ཟག་གིས། དེ་དག་མ་སྤང་ན། ཁམས་གསུམ་ལས་འདས་པའི་
གནས་མེད་དོ། །དེ་བས་ན་ཐོག་མར་ཉན་ཐོས་ཀྱིས་ཚུལ་ཁྲིམས་རྩ་བ་བཞི་དང་བརྒྱད་བསྲུང་སྟེ། ལུས་མི་གཡོ་བར་བྱའོ། །དེའི་འོག་ཏུ་
བྱང་ཆུབ་སེམས་དཔའི་སྡོམ་པ་ཡང་དག་པར་བླང་སྟེ། སེམས་མི་གཡོ་བར་བྱའོ། །དེ་ལྟར་ཚུལ་ཁྲིམས་ཡོངས་སུ་བསྲུངས་བའི་གང་
ཟག་གིས་སེམས་ལ་འདོད་ཆགས་མེད་པས་ཕྱི་རོལ་གྱིས་ཡུལ་དྲུག་མ། འཕོ་ཤིང་འཇུག་པར་མི་འགྱུར་རོ། །དེས་ཐོག་མའི་རང་བཞིན་
ཉིད་དུ་འགྱུར་རོ། །དཀོན་མཆོག་སྤྲིན་གྱིས་མདོ་ལས། དུག་ཆུང་ངུས་ཀྱང་སྐྱེས་བུའི་ཚེའི་དུས་བྱེད་པར་ཟད་དོ། །ཆེན་པོས་ཀྱང་དུས་
བྱེད་པར་ཟད་དོ། །དེ་བཞིན་དུ་སྡིག་པ་ཆུང་ངུས་ཀྱང་ངན་སོང་གསུམ་དུ་ཁྲིད་པར་བྱེད་དོ། །ཆེན་པོས་ཀྱང་ཁྲིད་པར་བྱེད་དོ། །ཅེས་

༄༅། །གསུངས་སོ། །དེ་ལ་ཁ་གཅིག་ཉམས་དང་གོ་བ་སྤན་སྤུན་སྣ་རེ་སྐྱེས་ཙམ་ནས། ཐམས་ཅད་འགོགས་པ་མེད་
པ་ཡིན། །བརྟུལ་ཞུགས་ཡིན་ཟེར་ནས། ཡར་བླ་མ་དཀོན་མཆོག་ལ་དད་པ་དང་ཚོགས་བསོགས་མི་བྱེད། ང་རང་སངས་རྒྱས་ཡིན་ཟེར་
བ་སྐད། མར་སེམས་ཅན་ལ་སྦྱིན་པ་མི་བཏང་། བྱམས་སྙིང་རྗེ་ཕན་པ་གང་ཐོགས་མི་བྱེད། དེ་འདྲ་བྱེད་པ་རྣམས་བློ་ཆུང་བ་སྐད། 
བར་དུ་སྡོམ་པ་གསུམ་སེལ་མེད་མི་བསྲུང་། ཐོ་ཅོའི་སྤྱོད་པ་སྣ་ཚོགས་བྱེད་ཅིང་། ལས་རྒྱུ་འབྲས་ཁྱད་དུ་བསད་ནས། ལྟ་བསྒོམ་
གྱིས་གདིང་ཡོད་ན་ཅི་ཡང་མི་གནོད་པར་སྐད། སེམས་ཅན་བསད་ནས་ཤི་འདྲེས་ལྷར་མཆོད་པས་ཚོགས་རྫོགས་པར་སྐད། མ་བྱིན་པ་
ལེན་པ་ནི་དམ་ཚིག་དང་ལྡན་པ་ཡིན་པར་སྐད། མི་ཚངས་བ་སྤྱོད་པ་ནི་བདེ་བ་ལམ་དུ་ཁྱེར་བ་སྐད། དེ་སོགས་ཐོ་ཅོའི་སྤྱོད་པ་དང་

སྨྲ་བསམ་ཐམས་ཅད་བླུན་པོའི་སྔོན་དུ་མཛེས་ཤིང་སྐད་སྙན་ཡང་། རང་ལ་འགྲོ་ས་ངན་སོང་གསུམ་ལས་མེད་པས་སྤང་བ་གལ་ཆེ་སྟེ།
རྒྱུད་རང་བྱུང་བདེ་བ་ལས། ཆགས་སྡང་ཕོ་ཚོད་སྤྱོད་པས་ནི། །སྲིན་པོའི་སྒོར་ལྟུང་རྟག་ཏུ་འཁོར། །ཐབས་ལམ་དབང་ལ་ཁོངས་
ཕྱུངས་ནས། །འདོད་ཆགས་རང་ཁར་སྤྱོད་པ་ནི། །ལྷ་ཆེན་སྒོར་གཏོང་རྟག་ཏུ་འཁོར། །གསང་སྔགས་ལྟ་སྤྱོད་ཡིན་ཟེར་ནས། །
སེམས་ཅན་སྲོག་ལ་བརྩེ་མེད་གཅོད། །མུ་སྟེགས་རྟག་ཆད་སྒོར་གཏོང་འཁོར། །ཅེས་པ་དང་། ངེས་དོན་འདུས་པའི་མདོ་ལས། 
མི་དགེ་ལས་ལ་སྤྱོད་པ་རྣམས། །དམྱལ་བར་ངེས་འགྲོ་གཏན་དུ་འཁྱམ། །ཅེས་དང་། ལམ་རིམ་ལས། བློ་ངན་མཉམ་པའི་
ཁོངས་ཕྱུང་ནས། །མ་རྟོག་ལེ་ལོ་སྙམ་ལས་བྱས། །དོན་མ་གྲུབ་པར་ངན་སོང་འགྲོ། །ཅེས་གསུངས་སོ། །གལ་ཏེ་བསྒོམ་

༄༅། །གྱིས་གདིང་དང་ལྡན་པས་སྤྱོད་པ་ཐོ་ཅོ་སྣ་ཚོགས་དགོས་ཤིང་། སྲོག་གཅོད་ལ་སོགས་མི་དགེ་བས་བྱང་ཆུབ་བསྒྲུབ་
ན༑ སངས་རྒྱས་དང་བྱང་ཆུབ་སེམས་དཔའ་གྲུབ་ཐོབ་གོང་མ་རྣམས་ཀྱི་ཀྱང་དེ་ལྟར་མཛད་ཐང་བ་ལ། མི་དགེ་བའི་ཉེས་བྱས་ཀྱིས་བག་
ཆགས་ཙམ་ཡང་མེད་སྟེ། རྒྱུ་འབྲས་བསླུ་བ་མེད་པ་དེ། །ཐམས་ཅད་མཁྱེན་པའི་ཁྱད་ཆོས་ཡིན། །ཅེས་པ་དང་། ཀླུ་སྒྲུབ་ཀྱིས། 
གདིང་ཆེན་དོན་དང་གང་ལྡན་ཡང་། །རྣམ་པར་དཀར་སྤྱོད་སྤང་མི་བྱ། །བསམ་གཏན་རོ་མཆོག་ཀློང་གནས་ཀྱང་། །འགྲོ་བའི་བླ་མ་སྤྱི་
བོར་བསྐུར། །སྟོང་གསུམ་སངས་རྒྱས་པར་ཤེས་ཀྱང་། །སྙིང་པོའི་དོན་དང་འབྲལ་མི་བྱ། །སྐྱེ་ཤི་མེད་པའི་གདིང་ལྡན་ཡང་། །སེམས་
སྦོམ་ཕྲའི་སྲོག་མི་འཕྲོག །འདུ་འབྲལ་མེད་པའི་དོན་རྙེད་ཀྱང་། །འཇིག་རྟེན་ཕྱོགས་གཡེངས་ལས་མི་བྱ། །རང་བཞིན་མ་ངེས་དོན་ཤར་

ཡང་༑ །དོན་དུ་མི་འགྱུར་རྫུན་མི་བྱ། །བདག་ཉིད་ཐིག་ལེའི་ངང་གནས་ཀྱང་། །ཕ་རོལ་རྫས་ལ་བརྐམ་མི་བྱེད། །ཁྲོ་གཏུམ་ངང་ཐུང་
འཁྲུགས་པའི་བདུད། །སྣང་བའི་ཡུལ་ནས་བྱ་བ་མིན། །སྤངས་མེད་ཤེས་ནས་དཀར་ཕྱོགས་ཀྱང་། །ཆེད་དུ་བྱ་བ་མེད་ཞེས་ན། །
སྡིག་ལས་མི་བྱེད་སྨྲོས་ཅི་དགོས། །ཅེས་དང་། རྗེ་བཻ་རོ་ཙ་ནས། རྩིང་པོར་གོ་ཡང་ཞིབ་མོར་སྤྱོད། །ཡངས་བར་མཐོང་ཡང་དོག་པར་
བསྲུངས༑ །མཉམ་པར་རྟོགས་ཀྱང་སྡིག་ལ་འཛེམ། །ཅེས་དང་། མདོ་ལས། རྣམ་རྟོག་མ་ཟད་བར་དུ་ལས་ཡོད་པས། ལས་
ཀྱི་རྣམ་པར་སྨིན་ལ་ཡིད་ཆེས་བྱ། །ཅེས་གསུངས་སོ། །གཞན་ཡང་སྡིག་པའི་གྲོགས་པོ་ནི། ཏིང་ངེ་འཛིན་གྱིས་འགལ་རྐྱེན་ཆེན་པོ་
ཡིན་པས་སྤང་བ་གལ་ཆེ་སྟེ། ཚེ་འདི་ལ་མངོན་པར་ཞེན་པ་རྣམས་ཐབས་སྣ་ཚོགས་ཀྱི་སྒོ་ནས་རང་རང་གི་སྤྱོད་པ་ལ་སྒྲིབ་པར་བྱེད་པ་

༄༅། །ཐེག་དམན་དང་སྤྲོས་བཅས་ལ་དགའ་བ་རྣམས་ཀྱིས་རང་རང་གིས་ལུགས་ལ་ཁྲིད་པར་བྱེད་པས། བྱ་བ་ཐམས་ཅད་
བཏང་བའི་གྲོགས་མ་རྟོགས་གཡེང་བ་ཅན་གྱིས་གྲོགས་སྤང་བ་གལ་ཆེ་སྟེ། དཀོན་མཆོག་སྤྲིན་གྱིས་མདོ་ལས། ཚུལ་ཁྲིམས་ཉམས་
པའི་གང་ཟག་དང་། ལྟ་བ་ཉམས་པ་དང་། འཚོ་བ་ཉམས་པ་དང་། འདུ་འཛི་ལ་དགའ་བ་དང་། ལེ་ལོ་ཅན་དང་། འཁོར་བ་ལ་
དགའ་བ་དང་། བྱང་ཆུབ་ལ་རྒྱབ་ཀྱིས་ཕྱོགས་པ་དང་། ཁྱིམས་པ་ལ་བརྟེན་པ་དང་། ཉོན་མོངས་པ་ཅན་གྱིས་གང་ཟག་སྤང་བ་ནི་  
སྡིག་པའི་གྲོགས་པོ་སྤང་བའོ། །ཅེས་དང་། རིན་པོ་ཆེའི་ཕུང་པོའི་མདོ་ལས། འོད་སྲུང་སྡིག་པའི་དགེ་སློངས་མང་པོས་ངའི་བསྟན་
པ་ནུབ་པར་བྱེད་སྟེ། མུ་སྟེག་དགུ་བཅུ་རྩ་ལྔ་དང་། ཕ་རོལ་གྱིས་རྒོལ་བ་ཐམས་ཅད་ཀྱིས་ནི་ངའི་བསྟན་པ་ནུབ་པར་མི་ནུས་སོ། །ཅེས་

དང་༑ རྒྱལ་སྲས་ཐོག་མེད་པས། གང་དང་འགྲོགས་ན་དུག་གསུམ་འཕེལ་འགྱུར་ཤིང་། །ཐོས་བསམ་བསྒོམ་པའི་བྱ་བ་ཉམས་འགྱུར་
ཞིང་༑ །བྱམས་དང་སྙིང་རྗེ་མེད་པའི་སྒྱུར་བྱེད་པ། །གྲོགས་ངན་སྤང་བ་རྒྱལ་སྲས་ལག་ལེན་ཡིན། །ཅེས་དང་། རྗེ་བཻ་རོ་ཙཱ་ནས། 
ཡུལ་ངན་གྲོགས་ངན་སློབ་དཔོན་ངན། །འདི་ཡང་ཆོས་ཀྱི་འགལ་རྐྱེན་ལགས། །སྤང་བར་འདོད་ན་ཐབས་ཀྱི་སྤང་། །ཅེས་གསུངས་སོ། །
གཞན་ཡང་སངས་རྒྱས་པར་འདོད་པའི་གང་ཟག་ཡིན་པ་དག་གིས་ཆོས་དང་གྲུབ་མཐའི་ཕྱོགས་ནས་རང་ཡིད་མ་མགུ་བས། གཞན་གྱིས་
ཆོས་ཀྱི་གྲུབ་མཐའ་དང་། གང་ཟག་ཅི་འདྲ་བ་ལ་ཡང་མི་དད་ཅིང་སྨད་མི་རུང་སྟེ། ཆོས་ཐམས་ཅད་སངས་རྒྱས་ཀྱི་གསུང་བའི་དོན་ཟབ་
མོ་མཉམ་པ་ཉིད་ཡིན་པས། གང་ལ་གང་འདུལ་གྱི་དྲང་དོན་ངེས་དོན་སྣ་ཚོགས་གསུངས་པ་ལ་བཟང་ངན་དབྱེ་མི་རུང་ཞིང་། བཀའ་

༄༅། །བརྒྱུད་སོ་སོ་ལ་སངས་རྒྱས་ནས་ད་ལྟའི་བར་དུ་ལམ་ཟབ་ལ་ཆ་ཚང་བ་རེ་ཡོད་པས། གྲུབ་ཐོབ། རྟོག་ལྡན། མཁས་
བཙུན་རྣམས་སོ་སོར་འབྱུང་བ་ཡིན་ཅིང་གང་ཟག་འགའ་ཞིག་འཕགས་པ་ཡིན་ན་ཡང་རང་གིས་མ་དག་སྣང་བ་ལ་ཀུན་སྤྱོད་མ་ལེགས་པར་མཐོངས་
བ་དང་། འགའ་ཞིག་སེམས་ཅན་ཡིན་ཡང་སྔོན་གྱིས་བག་ཆགས་བཙན་པས་ཀུན་སྤྱོད་མ་ལེགས་པ་སྣ་རེ་ཡོད་ཀྱང་། ཡོན་ཏན་གྱིས་ཁྱད་
པར་ཅི་འདྲ་ཡོད་ཆ་མེད་པས། གཤེ་སྐུར། ཕྱོགས་རིས། མ་དད་པ་མི་བྱེད་པ་ལ་གལ་ཆེ། གལ་ཏེ་བྱས་ན་རང་ཆོས་སྤང་གིས་ལས་
སོགས་ནས་མནར་མེད་དུ་འགྲོ་ངེས་པས་སྤང་བ་གལ་ཆེ་སྟེ། གཅན་འཕྲང་ལས། རྒྱལ་བའི་བཀའ་ལུང་ཕྱོགས་མེད་ལ། །མ་
རྟོག་ཕྱོགས་དང་རིས་བཟུང་བ། །དེ་ཡི་བསྐལ་པར་དཀའ་སྤྱད་ཀྱང་། །འགལ་ཡང་དོན་མེད་དམྱལ་བར་འགྲོ། །བསྟན་པའི་སྒོར་

ཞུག་ཆོས་བྱེད་ཀྱང་། །ཆོས་ལ་ཕྱོགས་དང་རིས་བཟུང་ནས། ཆོས་པས་ཆོས་སྤང་ལས་བྱེད་འབྱུང་། རང་ཆོས་བསྟོད་ཅིང་གཞན་ལ་
སྨོད༑ །ངན་འགྲོའི་གནས་སུ་ཁ་སྦུབ་ཡིན། །ཅེས་པ་དང་། རྒྱུད་རང་བྱུང་བདེ་བ་ལས། གཞན་གྱི་ཆོས་ལ་ཕྲག་དོག་པས། །གནོད་
སྦྱིན་སྒོར་གཏོང་རྟག་ཏུ་འཁོར། །ཅེས་དང་། དོན་ཡོད་པར་སྤྱོད་པའི་རྒྱུད་ལས། ཐེག་པ་ཕྱོགས་རིས་སུ་བཟུང་ནས་སྨོད་པ་ནི་ཉམས་
ཤིང་མནར་མེད་པར་འགྲོའོ། །ཅེས་དང་། རྒྱུད་སྙིང་ལས། རང་སྡེ་པ་དང་གཞན་སྡེ་པ། ཕན་ཚུན་འགལ་བའི་ལྟ་བ་རྣམས། །
འོད་གསལ་ནམ་མཁའ་ཆེན་པོ་ལ། །དེ་དག་ཐམས་ཅད་གཅིག་ཏུ་འགྱུར། །འདིར་ནི་བསྟོད་དང་སྨད་མི་བྱ། །ཅེས་དང་། རྣམ་རོལ་
པའི་མདོ་ལས། གསོལ་བ། ཆོས་སྤང་བ་དེ་གང་ལགས། བཀའ་སྩལ་པ། དེ་བཞིན་གཤེགས་པའི་བཀའ་ལ་ལ་ནི་བཟང་བར་

༄༅། །འདུ་ཤེས། ལ་ལ་ནི་ངན་པར་འདུ་ཤེས་པ་ནི་ཆོས་སྤོང་བའོ། །དད་པའི་སྟོབས་བསྐྱེད་པའི་མདོ་ལས། གངྒའི་
རླུང་གིས་བྱེ་མ་སྙེད་ཀྱིས་མཆོད་རྟེན་བཤིག་པ་བས། ཐེག་པ་ཆེན་པོ་ཚུལ་བཞིན་ཡིད་ལ་བྱེད་པ་ལ་དད་པའི་བྱང་ཆུབ་སེམས་དཔའ་ལ། 
ཐེག་པ་ཆེན་པོ་ཉིད་ལ་གཞི་བླང་སྟེ། །བརྙེས་པ་དང་། ཁྲོ་ཤིང་གཤེ་བ་དང་། སྤྱོས་ཤིང་ཉམས་ང་བར་བྱེད་ན་སྡིག་ཆེའོ། །ཅེས་དང་། དྲི་
མེད་བསྟན་མདོ་ལས། ཕྱོགས་བཅུའི་འཇིག་རྟེན་གྱི་ཁམས་ན་བདུད་བྱེ་བ་ཐམས་ཅད་ཀྱང་ཕལ་ཆེར་བྱང་ཆུབ་སེམས་དཔའོ། །ཞེས་གསུངས་
ན་གཞན་ལྟ་སྨོས་ཀྱང་ཅི་དགོས། རིགས་ཀྱི་བུ་སེམས་ཅན་གྱི་ཞིང་ནི་བྱང་ཆུབ་སེམས་དཔའ་སངས་རྒྱས་ཀྱི་ཞིང་སོ། །སངས་རྒྱས་ཀྱི་
ཞིང་ཡོངས་སུ་དག་པར་འདོད་པས་བདག་གིས་སེམས་ཡོངས་སུ་སྦྱང་བ་ལ་ནན་ཏན་བྱའོ། །ཅེས་གསུངས་སོ། །འོ་ན་གོང་གི་ཐེག་པའི་

ཁྱད་དབྱེ་དང་མི་འགལ་ལམ་སྙམ་ན། མི་འགལ་ཏེ། རྒྱལ་བའི་བཀའ་ལ་ཐེག་པ་མཐོ་དམན་མེད་པ་མ་ཡིན། ཐེག་པ་མཐོ་དམན་སྣ་ཚོགས་
ཡོད་པ་དེ། གདུལ་བྱའི་བློ་རིགས་མཐོ་དམན་སྣ་ཚོགས་ཡོད་པ་ལ་དགོངས་ནས་གང་ལ་གང་འདུལ་དུ་གསུང་སྟེ། སོ་སོའི་བློ་རིགས་ལ་སོ་
སོའི་ཐེག་པ་ཟབ་པ་ནི། དཔེར་ན་སྨན་པ་མཁས་པའི་སྨན་སྒྲོར་སྨན་རིགས་མི་འདྲ་བ་སྣ་ཚོགས་ཡོད་པ་དེ། །ནད་རིགས་མི་འདྲ་བ་སྣ་ཚོགས་
ཡོད་པའི་གཉེན་པོ་ཡིན། དེ་ཡང་སྨན་འགའ་ཞིག་བཟང་ཡང་ནད་འགའ་ཞིག་གིས་གཉེན་པོར་མི་འགྲོ། འགའ་ཞིག་ངན་ཀྱང་ནད་འགའ་
ཞིག་གིས་གཉན་པོར་འགྲོ་སྟེ། ནད་རིགས་སོ་སོའི་གཉེན་པོར་སྨན་རིགས་སོ་སོ་ཟབ་པ་བཞིན་ནོ། །འདིའི་གཏན་ཚིག་ཞིབ་ཏུ་བཤད་རྒྱུ་ཡོད་
ཀྱང་ཡི་གེ་མང་བས་མ་བྲིས་སོ། །དེ་བས་ན་ཆོས་ཉིད་མཉམ་པ་ཉིད་ཚུལ་གཅིག་ཏུ་རྟོགས་པར་བྱ་སྟེ། འདུས་པ་ཆེན་པོའི་མདོ་ལས། 

༄༅། །ཐེག་པ་ཐམས་ཅད་ཐེག་པ་གཅིག་ལ་ཡང་དག་པར་འདུས་ཏེ། ཆོས་ཀྱི་དབྱིངས་དབྱེར་མེད་པར་འཇུག་པ་ཚུལ་གཅིག་གོ།།
ཅེས་དང་། ཏིང་ངེ་འཛིན་གྱིས་མདོ་ལས། ངས་ཆོས་གཅིག་ལ་ཐམས་ཅད་བསྐྱེད། །ཆོས་ཀྱི་སྒོ་མང་པོར་བཤད་པ་ནི། །དཔེ་ཚོངས་
དུས་ཀྱི་སྒོ་མང་པོ་གཅིག་ཏུ་འདུས་པ་དང་འདྲ་སྟེ། ཆོས་ཉིད་རོ་གཅིག་གོ། །ཅེས་དང་། ཀློང་ཆེན་ལས། བརྒྱད་ཁྲི་བཞི་སྟོང་ཐེག་པའི་
གྲངས༑ །ཐ་དད་མེད་པར་དབྱིངས་སུ་གཅིག །ཅེས་དང་། རྗེས་སུ་འཇུག་པའི་མདོ་ལས། བརྒྱད་ཁྲི་བཞི་སྟོང་ཐེག་པའི་གྲངས། །
ལྟ་སྤྱོད་མི་མཐུན་སོ་སོ་བ། །ཤེས་རིགས་མི་མཐུན་ལྟ་བར་བཟུང་། །སྤྱིར་ན་ཐམས་ཅད་ཐིག་ལེར་གཅིག །འདི་ནི་ངེས་པའི་སྙིང་པོ་ཡིན། །
ཅེས་གསུང་། གཞན་ཡང་དམ་ཚིག་རྡོ་རྗེ་གསལ་བཀྲ་ལས། ཉམས་པར་གྱུར་པའི་རྒྱུད་དག་ནི། །མི་ཆོས་བློ་གྲོས་ལས་བྱེད་དང་། །

བདག་བསྟོད་གཞན་སྨོད་ཟུར་ཟ་མཁན། །ཁེ་དྲག་གཉིས་ཀྱི་འདུ་བ་བསྟན། །རྫས་ལ་ཆགས་སེམས་རང་ཕྱོགས་ཆེ། །ཆང་དང་རང་མཐོང་
ལྟ་སྤྱོད་སྙམ། ཆོས་ལ་ཕྱོགས་རིས་ངོམ་རྐྱེན་དང་། །གསང་ཆུང་ལེ་ལོ་གཙང་སྨེ་ཆེ། །སྒྲོ་སྐུར་གྲོགས་ཀྱིས་ཉམས་ལེན་དང་། །
འཁོར་བའི་རིགས་རྒྱུད་འཕེལ་འདོད་ཅིང་། གཅིག་པུར་མི་གནས་ལུས་ལ་དགའ། །ཉི་ཤུ་ཉམས་པའི་རྒྱུར་འགྱུར་རོ། །ཅེས་དང་། 
རྒྱན་འགྱེད་ལུས་མཛེས་འདུས་ལ་དགའ། །ཆང་དང་དྲེག་སྤྱོད་ཁེང་སེམས་དང་། །རྡོ་རྗེ་གསུམ་པོས་ཕྱོགས་བྱེད་དང་། །ཆེ་ངག་དགེ་
སྨད་སྡིག་བསྟོད་དང་། །ལེ་ལོ་སེར་སྣ་གཉིས་ཡིན་དང་། །ཁྲོ་གཏུམ་ཡེ་ཤེས་སྔོན་མི་གཏོང་། །བཀའ་གཅོག་སྡིག་པའི་གྲོགས་བརྟེན་
དང་༑ །བདག་མེད་སྤྱོད་དང་དམ་བཅའ་དོར། །ཆོག་མི་ཤེས་ཤིང་ངོམ་ལ་དགའ། སྤང་བར་བྱ་བ་ཉི་ཤུ་གཅིག །ཅེས་གསུངས་

༄༅། །པ་རྣམས་ཀྱང་ཏིང་ངེ་འཛིན་གྱིས་འགལ་རྐྱེན་ཆེན་པོ་ཡིན་པས་སྤང་བ་གལ་ཆེའོ། །གཞན་ཡང་གནས་བཟང་པོ་དང་། 
གཉེན་འདུན་ཉེ་འཁོར་དང་། འཚོ་བ་སྦྱོར་བའི་སྦྱིན་བདག་དང་། ནོར་དང་། ལོངས་སྤྱོད། འབྱོར་བ་བསོད་ནམས་ལ་ཞེན་ཅིང་ཆགས་
ན༑ ཏིང་ངེ་འཛིན་ལ་སྐྱེས་པ་མི་སྐྱེ། སྔར་སྐྱེས་པ་ཡང་ཡལ་ནས་འགྲོ་བས། འཕྲལ་གྱིས་ཉེར་མཁོ་ཙམ་མ་གཏོགས་པ་ཡུན་གྱིས་
ཆིས་དང་། བཟང་པོ་མང་པོ་དོན་དུ་གཉེར་བ་དང་། ངོ་བསྲུང་གི་བྱ་བ་ཐམས་ཅད་སྤང་བ་གལ་ཆེ་སྟེ། དུས་འཁོར་ལས། ཤིན་ཏུ་བཟའ་
དང་བཏུང་བ་སྣ་ཚོགས་དང་། །ལོངས་སྤྱོད་དུ་མའི་ཆོམ་རྐུན་དེ་རྣམས་ཀྱི། །བརྩོན་འགྲུས་ལྡན་དུ་ཟིན་ཀྱང་བག་མེད་ཅིང་། །རྒྱལ་བར་
གྱུར་པ་ཉིད་ལས་ཕྲོག་པར་བྱེད། །ཅེས་པ་དང་། རྗེ་བེཻ་རོ་ཙཱ་ནས། སྙན་གྲགས་བསོད་ནམས་འཁོར་གཡོག་རྣམས། །འདི་ཡང་

བདུད་ཀྱི་ཞགས་པ་ལགས། ཐབས་ཀྱི་སྤང་ལ་དབེན་པར་བྲོས། །རང་ཡུལ་གཉེན་འདུན་ནོར་རྫས་རྣམས། །མི་ནག་སྐྱེ་བོའི་སྨན་ཡིན་
ཏེ༑ །ཆོས་པ་རྣམས་ཀྱི་དུག་ཡིན་པས། །འདི་ལ་ཧ་ཅང་ཞེན་མ་ཆེ། །ཅེས་སོ། །ཁྱད་པར་དུ་བླ་མས་མ་གནང་བའི་རྫས་ལ་སོགས་
བཀོར་གྱི་རིགས་སུ་གྱུར་པ་ནི། ཁྲོ་ཆུ་ཁོལ་མའམ། བཙན་དུག་ངར་མ་བས་ཀྱང་ཐུ་སྟེ། སྐྱེ་བ་ནས་ཚེ་རབ་ཐམས་ཅད་དུ་བསོད་ནམས་
ཆུང་༑ དགེ་སྦྱོར་མི་སྐྱེ། མི་དགེ་བ་སྣ་ཚོགས་འབྱུང་ཞིང་ངན་སོང་གསུམ་གྱི་རྒྱུ་ཡིན་པས་སྤང་བ་གལ་ཆེ། ཚོངས་བུན་སྐྱེད། ཁེ་འགྱུར་
སྤོག་གསུམ་དང་། གཡོ་སྒྱུ་ཁྲམ་གསུམ་གྱི་བསྒྲུབ་པའི་ཟས་ནོར་ནི་དམན་པའི་ཚོ་བ་བྱ་བ་ཡིན་པས་སྤང་བ་གལ་ཆེ། དེ་མ་སྤང་ན་ཉེས་
པ་གོང་མ་དང་འདྲ་བར་གསུངས། ཁྱད་པར་ཚུལ་ཁྲིམས་ཉམས་པའི་གང་ཟག་དག་གིས། དད་ཟས་སྤང་ནས་རང་ཟས་ལ་ལོངས་

༄༅། །སྤྱོད་ཅིང་། གཞན་ལ་ཁྱད་དུ་མི་གསོད། རང་འགོ་འཕང་སྨད། དམན་པ་བཟུང་ནས་དགེ་སྦྱོར་ལ་བརྩོན་ན་སྡིག་པ་
བྱང་བར་གསུངས། དེ་འདྲ་མ་བྱས་ན་ཉེས་པ་ཤིན་ཏུ་ཡང་ཆེ་སྟེ། སངས་རྒྱས་མཛོད་ཀྱི་མདོ་ལས། ཚུལ་ཁྲིམས་འཆལ་བའི་དགེ་སློང་གིས། 
གཞན་གྱིས་ཡོན་བླང་ནས་རང་གིས་ལུས་གསོས་ན་ཁུར་ལྕིའོ། །བསྐལ་པ་བརྒྱ་སྟོང་ཁྲི་འབུམ་ལ་རང་གིས་ཤ་ལ་བཅད་ནས་ཡོན་བདག་ལ་
འཇལ་ལོ། །དད་པའི་ཟས་སྐྲའི་ཉག་མ་ཙམ་ཡང་མི་ཞུ་ན་མང་པོ་ལྟ་ཅི་སྨྲོས། བསམ་གཏན་གྱིས་རྗེས་སུ་འཇུག་ཅིང་བསམ་གཏན་
བསྒོམ་པ་དེ་ནི་མཆོད་གནས་སུ་ངས་བཤད་དོ། །ཅེས་པ་དང་། ཚངས་པ་ཀུན་འགྲེལ་གྱི་མདོ་ལས། གསོལ་པ། ཡོན་ཅི་ལྟར་
ཞུ་བ་ལགས་བཀའ་སྩལ་པ། འཇིག་རྟེན་གྱི་ཆོས་ཀྱི་མ་བཅིང་བའོ། །ཅེས་གསུངས། གཞན་ཡང་མཉམ་པར་བཞག་པའི་དུས་

སུ་ཐོས་བསམ་ལ་སོགས་མཚན་མར་འཛིན་པའི་ཆོས་སྤྱོད་ཐམས་ཅད། མཚན་མ་མེད་པའི་ཏིང་ངེ་འཛིན་གྱིས་འགལ་རྐྱེན་ཡིན་པས་སྤང་བ་
གལ་ཆེ་སྟེ། དུས་འཁོར་ལས། ཆོས་ལ་རྟོན་པར་བྱ་ཡི། གང་ཟག་ལ་རྟོན་པར་མི་བྱ་དང་། ཡེ་ཤེས་ལ་རྟོན་པར་བྱ་ཡི། རྣམ་
ཤེས་ལ་རྟོན་པར་མི་བྱ། ངེས་དོན་ལ་རྟོན་པར་བྱ་ཡི། དྲང་དོན་ལ་རྟོན་པར་མི་བྱ། དོན་ལ་རྟོན་པར་བྱ་ཡི། ཚིག་ལ་རྟོན་པར་མི་བྱ། 
ཅེས་དང་། ནམ་མཁའ་ཀློང་ཡངས་ལས། བྱ་བྱེད་ལམ་གྱི་འབད་རྩོལ་གྱིས། །རང་བྱུང་ཡེ་ཤེས་གེགས་ཡིན་པས། །ཤེས་པ་
པ་རྩོལ་མེད་ཡེ་ཤེས་འདི། །ལམ་གྱི་ཡེ་ཤེས་དམ་པར་གསུངས། །ཅེས་དང་། རིན་པོ་ཆེའི་མདོ་ལས། དོན་གྱིས་ཕྱིར་འབྲང་བར་
བྱ་ཡི། །ཡི་གེའི་ཕྱིར་མི་འབྲང་བ་དང་། །ཤེས་རབ་ཀྱིས་ཕྱིར་འབྲང་། རྣམ་ཤེས་ཀྱི་ཕྱིར་མི་འབྲང་། ངེས་དོན་གྱིས་ཕྱིར་འབྲང་། 

༄༅། །དྲང་དོན་གྱིས་ཕྱིར་མི་འབྲང་། ཆོས་ཀྱི་ཕྱིར་འབྲང་བར་བྱ་ཡི། གང་ཟག་གིས་ཕྱིར་མི་འབྲང་། ཅེས་དང་། ལྷག་
པའི་བསམ་པས་བསྐུལ་བའི་མདོ་ལས། བྱམས་པ་དགེ་སློང་སྨྲ་བ་ལ་དགའ་བ་ནི་མི་བཙུན་ཏེ། མང་དུ་ཐོས་པས་དྲོད་ཅིང་གྱག་པ་
ཡིན༑ ནང་དུ་ཚུལ་བཞིན་ཡིད་ལ་བྱེད་པ་དང་བྲལ་ཞིང་། །སེམས་ཀྱི་རྒྱུད་རྨུ་རྒོད་དུ་གྱུར་པ་ཡིན་ཏེ། ཞི་གནས་དང་ལྷག་མཐོང་
ཡོངས་སུ་སྤང་པས། ལྷ་དང་། ཀླུ་དང་། གནོད་སྦྱིན་གྱི་དམ་པར་མི་ལྟ་ཞིང་། །འགྱོད་པ་ཅན་དུ་གྱུར་པ་ཡིན་ནོ། །བསྒྲུབ་པ་ལ་
མི་གནས་པ་ཡིན་ནོ། །ཅེས་དང་། ཤིན་ཏུ་རྒྱས་པ་ཆེན་པོ་སྙིང་པོ་འཁོར་ལོ་བཅུ་པའི་མདོ་ལས། བཅོམ་ལྡན་འདས་ཀྱི་ཚེ་དང་ལྡན་
པ་ཅང་ཤེས་ཀཽའུ་ཌི་ནྱེ་ལ་འདི་སྐད་ཅེས་བཀའ་སྩལ་ཏོ། །ཁྱེད་བས་མཐར་གནས་ཤིང་ཏིང་ངེ་འཛིན་བསྒོམ་པའི་དགེ་སློང་ནི། གནས་

ཁང་མཆོག་དག་གདན་བྱས་ཤིང་། མལ་ཆ་མཆོག་དང་། ཁ་ཟས་མཆོག་ལ་ལོངས་སྤྱོད་ཅིང་། དགེ་འདུན་གྱིས་ལས་ཐམས་ཅད་
མི་བྱེད་པར་གནང་ངོ་། །ཅེས་དང་། མདོ་ལས། ལུས་ངག་ཡིད་ཀྱིས་སྤྱོད་པ་རྣམས། །ཐེག་པ་དམན་ལ་བསྟན་པ་ཡིན། །
ཅེས་དང་། ཟླ་བའི་སྙིང་པོའི་མདོ་ལས། དཔེར་ན་མེ་སྟག་གིས་རྒྱ་མཚོ་སྐམ་པར་མི་ནུས་སོ། །དེ་བཞིན་དུ་ཀུན་རྫོབ་ཀྱིས་བདེན་
པ་གང་གིས་ཡང་ཉོན་མོངས་པའི་རྒྱ་མཚོ་སྐམ་པར་མི་ནུས་སོ། །ཅེས་དང་། ནེ་པན་གྱི་མདོ་ལས། ཀྱི་ཤུན་ཞན་སིང་མདོ་སྡེ་
བཅུ་གཉིས་འདོན་ཤེས་ཀྱང་། ཡང་དག་པའི་དོན་མ་གོ་བའི་ཕྱིར། མ་ཤི་གསོན་པོར་དམྱལ་བར་སོང་ངོ་། །ཅེས་དང་། རྡོ་རྗེ་གཅོད་
པ་ལས། ཆོས་ཀྱི་རྣམ་གྲངས་གཟིངས་ལྟ་བུར་ཤེས་པ་རྣམས་ཀྱི་ཆོས་རྣམས་སྤང་བར་བྱེད་ན་ཆོས་མ་ཡིན་པ་རྣམས་ལྟ་ཅི་སྨོས་

༄༅། །ཅེས་དང་། སྤྱོད་འཇུག་ལས། བཟླས་བརྗོད་དང་ནི་དཀའ་ཐབ་སོགས། །ཡུན་རིང་དུས་སུ་སྤྱད་བྱས་ཀྱང་། །
སེམས་གཞན་གཡེང་བས་བྱས་པས་ནི། །དེ་ཉིད་རིག་པ་དོན་མེད་གསུངས། །གང་གིས་ཆོས་ཀྱི་དོན་པོ་མཆོག །སེམས་ཀྱིས་གནས་
འདི་མ་ཤེས་ན། །བདེ་ཐོབ་སྡུག་བསྔལ་རོ་འདོད་ཀྱང་། དེ་དག་དོན་མེད་ཀྱི་ནར་འཁྱམས། །སེམས་སྲུང་བརྟུལ་ཞུགས་མ་གཏོགས་
པ༑ །བརྟུལ་ཞུགས་མང་པོས་ཅི་ཞིག་བྱེད། །ཅེས་དང་། ཕ་དམ་པས། རིག་པ་འདམ་སྐྱེས་མེ་ཏོག་ལ། །མཚན་མ་བློས་བྱས་
དྲི་མས་སྒྲིབ། །ཅེས་དང་། ཇོ་བོ་རྗེས། སྤྱིར་ནི་མཉམ་བཞག་སེམས་བརྟན་ན། །ལུས་ངག་དགེ་བ་གཙོར་མི་བྱེད། །ཅེས་གསུངས་
སོ༑ །དེ་ལ་ཁ་གཅིག་བསྒོམ་ཁོ་ན་བྱེད་པ་ལ་གོལ་ས་ཆེ། ལམ་ཚོགས་གཉིས་ཟུང་འཇུག་ཏུ་བསྒྲུབ་པ་ཡིན་པས། ལྟ་བསྒོམ་

སྔགས་བཟླ་སོགས་སྒོ་གསུམ་གྱིས་དགེ་བ་གཞན་ཐམས་ཅད་ལ་གོལ་ས་མེད་པས་བྱེད་དགོས་ཟེར། ཁ་གཅིག་གི་སྒོ་གསུམ་གྱི་དགེ་བ་གཞན་
ཐམས་ཅད་གོལ་ས་ཡིན་པས། ཏིང་ངེ་འཛིན་བསྒོམ་དགོས་ཟེར་ཏེ། དེ་གཉིས་ཀ་ཡང་ཕྱོགས་རེ་སྨྲ་བ་ཡིན། སྤྱིར་བསྒོམ་པ་ལ་
སྟོང་པ་བློ་ཡུལ་དུ་བྱེད་པའམ། དྲན་མེད་བསྒོམ་དུ་འདོད་པའམ། མཚན་མར་འཛིན་པའི་བློས་བསྒོམ་ཐམས་ཅད་གཏན་ནས་ཀྱང་ལམ་
དུ་མི་འགྲོ་ལ། མཚན་མར་འཛིན་པའི་ཆོས་སྤྱོད་ཐམས་ཅད་ཀྱང་ལམ་དུ་མི་འགྲོ་ཞིང་། མི་ཤེས་པ་ལ་གང་ཡང་ལམ་དུ་མི་འགྲོ་ལ། 
ཤེས་པ་རྣམས་ལ་ནི་སྤྱིར་དགེ་ཐམས་ཅད་གོལ་མེད་ཡིན་ཅིང་། ཁྱད་པར་དུ་ཞི་གནས་ལྷག་མཐོང་ཟུང་དུ་འབྲེལ་པའི་བསྒོམ་པ་ལ། གོལ་
སྒྲུབ་ལ་སོགས་པའི་སྐྱོན་ཐམས་ཅད་རང་སར་གྲོལ་ཞིང་སྡོམ་པ་གསུམ་གྱིས་བསླབ་པ་དང་། ཚོགས་བསགས་སྒྲིབ་སྦྱངས་ངང་། །

༄༅། ལམ་གྱིས་ཡོན་ཏན་དང་། འདུས་བྱས་དང་། །འདུས་མ་བྱས་ཀྱི་ཆོས་ཐམས་ཅད་ཡོངས་སུ་འདུས་ཤིང་རྫོགས་ཏེ། 
བང་མཛོད་ལས། མ་བཅོས་རྣལ་དུ་བཞག་པའི་བསྒོམ་པ་ལ། །ཉེས་པ་བཤགས་པའི་འགྱོད་པ་ཀུན་ཀྱང་རྫོགས། །འཕགས་པ་
མཉེས་བྱེད་ཕྱི་ནང་མཆོད་པ་རྫོགས། །སྡོམ་པ་ཚུལ་ཁྲིམས་དམ་ཚིག་བསྲུངས་འཚམ་རྫོགས། །དཀྱིལ་འཁོར་གཞུང་དང་དབང་བསྐུར་
དངོས་གྲུབ་རྫོགས། །སྨོན་འཇུག་སེམས་བསྐྱེད་ཕ་རོལ་ཕྱིན་དྲུག་རྫོགས། །ཚོགས་བསགས་སྒྲིབ་སྦྱངས་རྩོལ་སྒྲུབ་འབྲས་བུ་རྫོགས། །
འགྲོ་དོན་མཐར་ཕྱིན་ཕྲིན་ལས་རྣམས་བཞི་རྫོགས། །ལུས་ཀྱི་སྐོར་བ་ཕྱག་འཚལ་ཕྱག་རྒྱ་རྫོགས། །ངག་གིས་བརྗོད་དབྱངས་སྔགས་དང་
བསྟོད་པ་རྫོགས། །ལེགས་པར་བསྔོ་བ་སྨོན་ལམ་ཀུན་ཀྱང་རྫོགས། །ཅེས་པ་དང་། བརྒལ་ལན་ལས། བདག་འཛིན་བློའི་གྲོལ་བ་

ན༑ །སངས་རྒྱས་ལེགས་པའི་ཡོན་ཏན་རྫོགས། ཅེས་དང་། གསང་སྒྲོན་ལས། གསང་སྔགས་རིག་པ་སྐད་ཅིག་གིས། །སྒྲིབ་
པའི་ཕུང་པོ་སེལ་བར་བྱེད། །ཅེས་དང་། དཀོན་མཆོག་བརྩེགས་པའི་མདོ་ལས། བསྐལ་པ་སྟོང་དུ་བསགས་པའི་ལས་དང་ཉོན་
མོངས་པ་ཡང་། ཚུལ་བཞིན་ཡིད་ལ་བྱེད་པའི་སོ་སོར་རྟོགས་པ་གཅིག་གིས་མེད་པར་བྱེད་དོ། །ཅེས་དང་། མ་སྐྱེས་དགྲའི་མདོ་
ལས༑ གལ་ཏེ་མཚམས་མེད་པ་ལྔ་བྱས་པས་ཀྱང་ཆོས་ཀྱི་རྣམ་གྲངས་འདི་ཐོས་ནས་འཇུག་ཅིང་བསྒོམ་ན། དེ་ནི་ལས་ཀྱི་སྒྲིབ་པ་
ཡིན་ཞེས་ང་ཡི་མི་སྨྲའོ། །ཅེས་དང་། ཐར་པ་ཆེན་པོ་ཕྱོགས་སུ་རྒྱས་པའི་མདོ་ལས། །གང་གི་འགྱོད་ཚང་བྱེད་འདོད་པས། །དྲང་
པོར་འདུག་ལ་ཡང་དག་ལྟོས། །ཡང་དག་ཉིད་ལ་ཡང་དག་ལྟོས། །ཡང་དག་མཐོང་དེས་རྣམ་པར་གྲོལ། །ཅེས་གསུངས་སོ། །

༄༅། །གཞན་ཡང་བསྒོམ་པའི་ཕན་ཡོན་ནི། ངེས་དོན་འདུས་པ་ལས། ངེས་དོན་བསྒོམ་པའི་གང་ཟག་ལ། །ལྷ་ 
སྲིན་མཁའ་འགྲོ་དགྲར་ལངས་ཀྱང་། །གནོད་པས་མི་ཚུགས་བྲན་བཞིན་བྱེད། །ཅེས་པ་དང་། དཀོན་མཆོག་བརྩེག་པའི་མདོ་ལས། ལས་
བྱེད་པའི་བྱང་ཆུབ་སེམས་དཔའ་འཛམ་གླིང་གང་བས། བྲི་ཀློག་བྱེད་པའི་བྱང་ཆུབ་སེམས་དཔའ་གཅིག་གིས་གཡོག་བྱའོ། །བྲི་ཀློག་བྱེད་
པའི་བྱང་ཆུབ་སེམས་དཔའ་འཛམ་བུའི་གླིང་གང་བས། བསྒོམ་པའི་བྱང་ཆུབ་སེམས་དཔའ་གཅིག་གི་གཡོག་བྱའོ། །ཞེས་དང་། རིན་
པོ་ཆེའི་མདོ་ལས། དགེ་སྦྱོང་ཕྱག་དར་ཁྲོད་པ་ཆོས་གོས་ངན་པ་འཆང་ཞིང་། བསམ་གཏན་དང་ཏིང་ངེ་འཛིན་ལ་སྙམ་པར་འཇུག་པ་དེའི་
ཚེ༑ བརྒྱ་བྱིན་དང་། ཚངས་པ་དང་། འཇིག་རྟེན་སྐྱོངས་བ་རྣམས་ཕྱག་འཚལ་ཞིང་ཐལ་མོ་སྦྱར་ཏེ་རྐང་པ་ས་ལ་གཏུག་ན་གཞན་

ལྟ་ཅི་སྨྲོས། །ཅེས་དང་། ཏིང་ངེ་འཛིན་རྒྱལ་པོའི་མདོ་ལས། མི་གང་ཏིང་འཛིན་མཆོག་འདི་སུས་འཛིན་པ། །འཇིག་རྟེན་ཁམས་
འདི་འདས་ནས་ཀྱང་། །བདེ་བ་ཅན་དུ་དེར་འགྲོ་སྟེ། །སངས་རྒྱས་འོད་དཔག་མེད་པ་མཐོང་། །རིང་པོར་མི་ཐོག་འཇིག་རྟེན་བདེ་གཤེགས་
འགྱུར༑ །ཅེས་དང་། ཁམས་གསུམ་གྱིས་སེམས་ཅན་ཐམས་ཅད་དགེ་བ་བཅུའི་ལས་ཀྱི་ལམ་ལ་བཀོད་པ་བས། ཅེས་པ་ལ་
སོགས་གང་དུ་བསྒོམ་པའི་ཕན་ཡོན་གྱིས་སྐབས་སུ་བཤད་པ་ལྟར་རོ། །དེ་ལྟ་བུའི་ཕན་ཡོན་ལ་བསམ་ནས། འགལ་རྐྱེན་དུ་གྱུར་པའི་
གནམ་གཡེངས་ཐམས་ཅད་སྤང་ནས་ཏིང་ངེ་འཛིན་པ་སྐད་ཅིག་ཀྱང་གཡེང་བ་མེད་པར་བསྒོམས་པ་གལ་ཆེའོ། །གཉིས་པ་མཐུན་རྐྱེན་
བསྒྲུབ་པ་ནི། །དུས་ཐམས་ཅད་དུ་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་ཅིང་ཚད་དང་ལྡན་པའི་མོས་གུས་གནད་དུ་བསྣུན་ནས། བཀའ་

༄༅། །བཞིན་བསྒྲུབ་གསུང་ལ་ཚད་མར་འཛིན། ཞབས་ཏོག་རྣམས་པ་གསུམ་གྱི་སྒོ་ནས་མཉེས་པ་ཕུན་སུམ་ཚོགས་པ་
བསྒྲུབ་ཅིང་། དུས་རྒྱུན་དུ་སྙིང་གི་དཀྱིལ་དུ་བསྒོམ། སྐབ་སྐབས་སུ་སྤྱི་བོའི་གཙུག་ཏུ་བསྒོམ་ལ། མོས་གུས་ཀྱི་གདུང་ཤུགས་ཆེན་
པོས་གསོལ་བ་བཏབ་པ་གལ་ཆེ་སྟེ། རྗེ་ཁྲོ་ཕུ་ལོ་ཙས། བསྒོམ་ཀྱང་བློ་སྐྱེད་མ་བྱུང་ན། །བརྒྱུད་པའི་བྱིན་བརླབ་མ་ཞུགས་རྟགས། །
རྟོག་ལྡན་རྗེ་ལ་གསོལ་བ་ཐོབ། །བོག་འདོན་གྱི་རྒྱལ་པོ་མོས་གུས་ཡིན། །ཅེས་དང་། གསང་བ་བསམ་གྱིས་མི་ཁྱབ་པའི་རྒྱུད་ལས། 
བླ་མ་མཉེས་པས་ཚོགས་ལམ་བསྒྲོད་ནས་ནི། བཀའ་བཞིན་བསྒྲུབ་པས་སྦྱོར་ལམ་བཅད་པར་བྱ། །དག་སྣང་འབྱོང་བས་མཐོང་
ལམ་ཆེན་པོར་སླེབ། དགོངས་པ་རྫོགས་པས་བསྒོམ་ལམ་ཡོན་ཏན་ཅན། །རྡོ་རྗེ་འཆང་གི་གདུང་འཚོབ་ས་བཅུའི་མགོན། །ཅེས་

གསུང་པས། བསྒོམ་པའི་བོག་འདོན་དང་གེགས་སེལ་ཀུན་ལ། །བླ་མའི་རྣལ་འབྱོར་ཁོ་གལ་ཆེ་བར། །རྒྱུད་དང་མན་ངག་ཐམས་ཅད་
གསུངས་སོ། །གཞན་ཡང་སྔར་བཤད་པ་རྣམས་མཉམ་བཞག་གིས་དུས་ལམ་གྱིས་ངོ་བོ་ཡིན་པས་ཐེ་ཚོམ་སེམས་གཉིས་མེད་པར་ཕྱི་
ནང་གསང་བའི་བྱ་བ་ཐམས་ཅད་བཏང་ལ་ཉམས་སུ་བླང་ཞེས་ཟེར་བ་ཡིན་གྱིས། དུས་དང་རྣམས་པ་ཐམས་ཅད་དུ་སྒོ་གསུམ་གྱི་དགེ་བ་
དགག་ནས་མི་ཉན་ཟེར་ནི་མ་ཡིན་ཏེ། གསང་སྒྲོན་ལས། ཉ་མོ་ཆུ་ལས་མི་འདའ་བཞིན། །དཀར་པོའི་ཆོས་དང་བྲལ་ཐབས་མེད། །
ཅེས་པ་དང་། རྡོ་རྗེ་ཚིག་གསུམ་པའི་རྒྱུད་ལས། ཐམས་ཅད་སྒྱུ་མ་རྨི་ལམ་ལྟར། །ཆོས་སུ་འགྲོ་བའི་སྤྱོད་པ་བྱ། །ཅེས་དང་། 
དགེ་སྦྱོངས་ཆེན་པོས་འདི་སྐད་གསུངས། སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །རང་གིས་སེམས་

༄༅། །ནི་ཡོངས་སུ་འདུལ། །འདི་ནི་སངས་རྒྱས་ཀྱི་བསྟན་པ་ཡིན། །ཅེས་གསུང་པས། ཐུན་བར་དང་། ཐུན་
འཚམས་དང་། ཐུན་འགོའི། ཐུན་རྟིང་ཐམས་ཅད་དུ་ཏིང་ངེ་འཛིན་ལ་མ་ཡེང་བའི་ངང་ན་རྩལ་སྦྱང་སྟེ། བླ་མ་དཀོན་མཆོག་ལ་དད་
པ་མོས་གུས་གསོལ་འདེབས་བྱེད་པ་དང་། སེམས་ཅན་ལ་ཕྱོགས་རིས་མེད་པའི་སྙིང་རྗེ་བྱང་ཆུབ་ཀྱིས་སེམས་ཁྱད་པར་ཅན་བསྒོམ་
པ་དང་། དལ་འབྱོར་རྙེད་དཀའ་འཆི་བ་མི་རྟག །ལས་རྒྱུ་འབྲས། འཁོར་བའི་ཉེས་དམིགས་བསྒོམས་པ་དང་། ལྷ་བསྒོམ་པ་
དང་༑ སྔགས་བཟླ་བ་དང་། མཆོད་པ་དང་། གཏོར་མ་བཏང་བ་དང་། སཱཙྪ་བཏབ་པ་དང་། ཕྱག་སྐོར་དང་། མདོ་རྒྱུད་
མན་ངག་ཟབ་དོན་ལྟ་བ་དང་། རླུང་བཟུང་འཁྲུལ་འཁོར་ལ་སོགས་ཀྱིས་སྒོ་གསུམ་སྐད་ཅིག་ཀྱང་མི་འདའ་བར། དགེ་བ་ལ་

བཀོལ་ཞིང་། རྒྱུ་དངོས་པོ་བདོག་པའི་ཡོ་བྱད་ལ་ཟ་ཚོད་ཙམ་མིན་པ་ཚོགས་བསགས་དང་སྦྱིན་བཏང་བྱེད་ཅིང་། སྐབས་སུ་གཞན་
གྱི་དགེ་བ་ལ་རྗེས་སུ་ཡི་རང་བྱེད་ཅིང་བྱང་ཆུབ་དུ་བསྔོའོ། །མདོར་ན་མཉམ་བཞག་བསྒོམ་པའི་དུས་སུ་ཐེ་ཚོམ་སྐྱེ་བའམ། སྒྱིད་
ལུགས་པའམ། རིག་པ་དྭང་བའི་དུས་སུ་བསྒོམ་རྒྱུ་ཅི་ཡང་མི་སྣང་སྙམ་དུ་མཚན་བཅས་དགེ་བ་ལ་སོགས་གཡེང་བ་ལ་མི་འཇུག་
པར༑ བློ་ངེས་ཤེས་བྲོད་པ་ཐག་ཆོད་དང་བཅས་པས་ཅི་ནུས་སུ་གཉུག་བསྲིང་ཤིང་བསྒོམ་པ་གཅིག་དགོས། རྗེས་ཤེས་མི་བསྒོམ་
པའི་དུས་སུ་བྱར་མེད་སྟོང་སྐད་ཀྱིས་ལས་རྒྱུ་འབྲས་ཁྱད་དུ་མི་བསད་པར་མི་དགེ་བ་སྤང་ཞིང་། ཚོགས་གཉིས་ཀྱི་རྒྱུར་འགྲོ་བའི་དགེ་
ཙ་ཆེ་འབྲིང་ཆུང་གསུམ་ཅི་འགྲུབ་བྱེད་དགོས། དེ་ཡང་སྦྱོར་བ་སེམས་བསྐྱེད་ཀྱིས་ཟིན་པ། དངོས་གཞི་རང་བཞིན་མེད་པས་རྒྱས་

༄༅། །ཐེབས་པ། མཇུག་བསྔོ་བ་སྨོན་ལམ་གྱིས་སྡུད་པ། སྦྱོར་དངོས་རྗེས་གསུམ་ཀུན་ཏུ་ཏིང་ངེ་འཛིན་དང་མ་
བྲལ་བར་བྱེད་ཅིང་། སྒོ་གསུམ་རབ་ཆོས་མི་དགེ་བའི་ཕྱོགས་སུ་མ་སོང་བ། འབྲིང་ལུང་མ་བསྟན་དུ་མ་ལུས་པ། ཐ་མ་ཆུང་ཡང་
ཚུལ་འཆོས་སམ་བལྟར་སྣང་ངམ། ཐེག་དམན་གྱིས་དགེ་བ་ལ་མ་སོང་བར་བྱེད་ཅིང་། དུས་རྒྱུན་དུ་དྲན་དང་ཤེས་བཞིན་བག་ཡོད་
གསུམ་དང་ལྡན་པའི་སྒོ་ནས་བརྩོན་འགྲུས་ཆེན་པོས་བསྒྲུབ་པ་གལ་ཆེ་སྟེ། སྤྱོད་འཇུག་ལས། རླུང་མེད་གཡོ་བ་མེད་པ་བཞིན། །
བསོད་ནམས་བརྩོན་འགྲུས་མེད་མི་འགྱུར། །བརྩོན་འགྲུས་དགེ་ལ་སྤྲོ་བའོ། །དེའི་མི་མཐུན་ཕྱོགས་བཤད་པ་ལ། །ལེ་ལོ་ངན་
ལ་ཞེན་པ་དང་། །སྒྱིད་ལུགས་བདག་ཉིད་བརྙེས་པ་དང་། །སྙོམ་ལས་བདེ་བའི་རོ་མྱོངས་དང་། །གཉིད་ལ་བརྟེན་པའི་སྲེད་པ་

ཡི༑ །ལེ་ལོ་ཉེ་བར་སྐྱེ་བར་འགྱུར། །དྲན་པ་དང་ནི་ཤེས་བཞིན་དག །རྒྱུན་དུ་འབད་པས་བསྒྲུབ་པར་བྱ། །ཅེས་དང་། ཉམས་
སྒྲོན་ལས། ལུང་ཟབ་ལྟ་ཞིང་བླ་མ་དང་། །ཉམས་ལྡན་གྲོགས་དང་ཉམས་བསྡུར་ཤིང་། །མི་རྟག་འཆི་བསམ་བརྩོན་འགྲུས་བསྐྱེད། །
ཅེས་པ་ལ་སོགས་སྔར་བཞིན་ནོ། །གསུམ་པ་བར་ཆད་བསྲུང་བ་ནི། ལམ་འབྲས་ལས། འཇིག་རྟེན་ཆོས་ཀྱི་བར་ཆད། ཕྱི་རོལ་
བདུད་ཀྱི་བར་ཆད། འབྱུང་བ་ལུས་འཁྲུགས་ཀྱིས་བར་ཆད། ཏིང་ངེ་འཛིན་སེམས་ཉིད་ཀྱི་བར་ཆད་དང་བཞི་གསུང་པ་ལ། དང་པོ་ནི་
འཇིག་རྟེན་གྱིས་བྱ་བ་མ་བཏང་ན། ཏིང་ངེ་འཛིན་མ་སྐྱེས་པ་མི་སྐྱེས། སྔར་སྐྱེས་པ་ཡང་ཡལ་ནས་འགྲོ་བས། འཇིག་རྟེན་ཚེ་འདིའི་
བྱ་བ་ཐམས་ཅད་བཏང་དགོས་པ་ནི། གོང་དུ་བཤད་པ་ལྟར་རོ། །གཉིས་པ་ཕྱི་རོལ་བདུད་ཀྱིས་བར་ཆད་ནི། རྣལ་འབྱོར་པ་བསྒྲུབ་པ་

༄༅། །དམ་པའི་ཚེ་མི་མ་ཡིན་བདུད་རིགས་རྣམས་ཀྱིས་བར་ཆད་བཏང་སྟེ་འཚོ་བ་ཆད་པ་དང་། དགྲ་རྐུན་གཅན་གསུམ་
མོད་པ་དང་། མི་ཁ་སྡང་བ་དང་། ན་ཚ་ལ་སོགས་མི་བདེ་བ་སྣ་ཚོགས་གཏོང་བའོ། །དེ་ལ་ནི་བླ་མ་ལ་གསོལ་བ་བཏབ། བྱམས་
སྙིང་རྗེ་བསྒོམ། ལྟ་བསྒོམ་གྱིས་ལམ་ཁྱེར་བྱའོ། །གསུམ་པ་འབྱུང་བ་ལུས་འཁྲུགས་ཀྱིས་བར་ཆད་ནི། ལུས་ཀྱི་འབྱུང་བ་འཁྲུགས་
ནས༑ ན་ཚ་དང་། སྙིང་རླུང་ལང་བ་ལ་སོགས་བྱུང་བ་ན། བླ་མ་བསྒོམ་ལུགས་གོང་དུ་བླ་མའི་རྣལ་འབྱོར་གྱིས་སྐབས་སུ་བཤད་པ་
ལྟར་དགོས་སོ། །གཞན་ཡང་རབ་བཟང་འཁྲུལ་འཁོར་ལ་སོགས་རང་རང་གིས་གཉེན་པོའི་གེག་སེལ་ཤེས་དགོས་སོ། །བཞི་པ། ཏིང་
ངེ་འཛིན་སེམས་སྙམས་ཀྱི་བར་ཆད་ནི། ཉམས་ངོས་མ་ཟིན་ནི་བདུད་དུ་འགྱུར་བས། ངོས་ཟིན་པར་ལྟ་བསྒོམ་གྱིས་ལམ་དུ་ཁྱེར་ནས་

བྱུང་རྒྱལ་དུ་སྐྱོངས་དགོས་པ་ནི་གོང་བཞིན་ནོ། །བདུད་བཞི་ངོས་བཟུང་བ་ནི། བཻ་རོ་ཙཱ་ན། སློབ་དཔོན་པདྨའི་ཞུས་ལན་ལས། ལྷའི་
བུའི་བདུད་ནི། སྔར་བས་སྙིང་རྗེ་ཆེ། སྤྲོ་རིང་ཤ་དཀར། ཆང་དང་སྔོ་ཚོད་ལ་མི་དགའ། ཆོས་ལ་གཤེ་སྐུར་འདེབ་སྙིང་འདོད། 
འཁོར་སློབ་དང་ཡོན་བདག་གིས་འདུ་འཛི་དང་། བསོད་ནམས་དང་འདུལ་ཞིང་འཚོགས་པ་ལ་དགའ། ཆོས་འཆད་པ་དང་དབང་བསྐུར་
བྱེད་སྙིང་འདོད། ནད་པ་ལ་སོགས་བགེགས་ལ་བདེན་པ་བདར་བ་ཙམ་གྱི་ཆོག །ཆར་དབབ་བཅད་ལ་སོགས་གང་བསྒྲུབ་ནུས་པ་ཆེ་
ནས་ང་རྒྱལ་དང་། གཡེང་བ་ཆེར་སོང་ནི་རྟགས་སོ། །དེ་ངོས་ཟིན་པར་བྱས་ལ། འཇིག་རྟེན་གྱི་བྱ་བ་རྣམས་ལིངས་ཀྱིས་བོར། སྤྲོས་
པ་ཐམས་ཅད་སྐྱུང་ལ། ལྟ་བསྒོམ་དང་སྐད་ཅིག་ཀྱང་མི་འབྲལ་བའི་བརྩོན་འགྲུས་བྱའོ། །ཉོན་མོངས་པའི་བདུད་ནི་དག་ལྔ་ཆེར་

༄༅། །རྒྱས་པ་དང་། དགའ་མི་དགའ་ཆེ། སྙན་གྲགས། བཀུར་སྟེི། ལོངས་སྤྱོད་ཐམས་ཅད་ལ་དགའ། དངོས་
སམ༑ རྨི་ལམ་དུ་བུད་མེད་ལ་སེམས་ཆགས་པ་ལ་སོགས་འབྱུང་ངོ་། །དེ་ལ་ཉོན་མོངས་པ་དེ་ངོས་ཟིན་པར་བྱས་ལ། རང་རྒྱུད་དུ་མི་
གཏོང་བར་ལྟ་བསྒོམ་གྱིས་ལམ་དུ་ཁྱེར་བར་བྱའོ། །ཕུང་པོའི་བདུད་ནི། ན་ཚ་མོད། ཁམས་མི་བདེ། བྱིང་ཤིང་འཐིབ། བསྒོམ་
སྙིང་མི་འདོད། གྲོགས་ལ་དགའ། ཟས་ཡིད་ལ་མི་འོང་བའམ། ཡང་ན་ལྟོ་ཆེར་སོང་ནས་དུས་རྒྱུད་དུ་བཟའ་བཏུང་དྲན། འགྲོ་སྙིང་
འདོད་པ་འབྱུང་ངོ་། །དེ་ལ་ནི་བླ་མ་ལ་གསོལ་བ་གདབ། ཤེས་པ་ཡེར་འདོན། ལྟ་བ་རྒྱ་བསྐྱེད་ལ་བསྒོམ་མོ། །འཆི་བདག་གིས་བདུད་
ནི་རང་འཆི་བ་ལ་ཞེ་ཐག་པ་ནས་མོས། ལྕེབ་ལ་སྤྲོ། སྙིང་མི་དགའ་ལམ་ལམ་འབྱུང་། དེ་ལ་ནི་མདོ་བཟློག་དང་། སྤང་དག་དང་། 

ཕུང་པོ་གཟན་བསྐྱུར་ལ་སོགས་བྱའོ། །ཅེས་གསུངས། རྒྱུད་རང་བྱུང་བདེ་བ་ལས། བདུད་གཅོད་གསུང་པའི་ལྟ་བའི་བདུད་བཞི་ནི། སྣང་
བའི་འོད་ཀྱིས་བདུད། གྲགས་པ་སྒྲ་ཡི་བདུད། འཇིག་པོ་གཟུགས་ཀྱི་བདུད། བསླུ་བ་རྫུན་གྱིས་བདུད་དོ། །བསྒོམ་པའི་བདུད་
བཞི་ནི། བྱིང་བ་གསལ་བའི་བདུད། རྨུགས་པ་བདེ་བའི་བདུད། རྒོད་པ་མ་རིག་བདུད། འཕྲོ་བ་མི་གཡོའི་བདུད་དོ། །སྤྱོད་པ་
བདུད་བཞི་ནི། འདུ་འཛི་ལོངས་སྤྱོད་བདུད། ཞེན་པ་གནས་ཀྱི་བདུད། ཡོན་ཏན་གཡེང་བའི་བདུད། འཁོར་ངན་སེམས་འཁྲུད་བདུད་
དོ༑ །ཉམས་ཀྱི་བདུད་དྲུག་ནི། མཁའ་འགྲོའི་ལུང་བསྟན་བདུད། ཉམ་མྱོང་ཞེན་པའི་བདུད། ཞེ་འདོད་ཚུལ་འཆོས་བདུད། 
བདེ་བ་འོག་འདོད་བདུད། གདིང་མེད་སྐུར་འདེབས་བདུད། ང་རྒྱལ་སྒྲོས་འདོག་བདུད་དོ། །གསང་སྒྲོན་ལས། བདུད་གཅོད་

༄༅། །གསུང་པ་ནི། གཟུགས་ནི་ཕུང་པོའི་བདུད་དུ་བཤད། །བུ་སོགས་ལྷ་ཡི་བདུད་དུ་སྤྲུལ། །དེ་ལ་འཛིན་པ་ཉོན་མོངས་
བདུད༑ །འཁྲུལ་པའི་སེམས་ནི་འཆི་བདག་བདུད། །དགོས་པའི་ནོར་ནི་བར་ཆད་བདུད། །གནོད་སྦྱིན་ལྷ་ཡང་དེ་དང་འདྲ། །སྟོང་
པ་ཕྱལ་ཆད་ལྟ་བའི་བདུད། །ཧེན་པོ་བོག་མེད་བསྒོམ་པའི་བདུད། །རྟོག་མེད་རང་ཁ་སྤྱོད་པའི་བདུད། །ཐོབ་བྱར་འདོད་པ་འབྲས་བུ་
བདུད༑ །ཕྲ་མོས་ཆོག་ཤེས་ཐོབ་པའི་བདུད། །རྩ་རླུང་འཁྲུགས་པ་ཐིག་ལེའི་བདུད། །གྲུབ་མཐའ་ལོག་པ་ཆོས་ཀྱིས་བདུད། །མི་
ཐུབ་དམ་བཅའ་སྡོམ་པའི་བདུད། །འདུ་འཛི་ལོངས་སྤྱོད་གཡེང་བའི་བདུད། །ལས་ངན་འབྲེལ་པ་གྲོགས་ཀྱི་བདུད། །ཐེ་ཚོམ་སྐྱེ་བ་
ཉམས་ཀྱིས་བདུད། །ཐབས་ཀྱི་མ་ཟིན་ཤེས་རབ་བདུད། །ཅེས་གསུངས། བདུད་དེ་དག་སྤང་བ་ནི། དེ་ཉིད་ལས། བར་ཆད་

བགེགས་རྣམས་སེམས་ཤེས་པས། །བདུད་ཀྱིས་གེགས་སེལ་ཉམས་ལ་ཕན། །ཅེས་དང་། མཉམ་པའི་ཆོས་ལ་ཡིད་ཆེས་མི་
འབྲལ་ན། །བདུད་ཀྱི་བར་ཆད་སྤྲུལ་པ་ཅི་བྱུང་ཡང་། །ཐམས་ཅད་སེམས་སུ་ཤེས་པས་བདུད་ཀྱི་རླག་མི་རྙེད། །ཁྱིམ་བདག་དཔའ་བོས་
བསྲུང་བའི་བུད་མེད་འདྲ། །ཅེས་དང་། རྒྱུད་རང་བྱུང་བདེ་བ་ལས། ཕྱི་ནང་ཆོས་ཀུན་རང་བྱུང་སྐུ། །བདད་ཉིད་རྟོག་ན་ཆོས་ཉིད་ངང་། །
དེ་ཕྱིར་ལུང་ལྡན་བསྟེན་ལ་ཞུས། །རང་སེམས་རྟོག་ན་བདུད་མེད་དོ། །ཅེས་དང་། ཀུན་ཏུ་བཟང་པོ་ཡེ་ཤེས་ཀློང་ཡངས་ཀྱི་རྒྱུད་ལས། 
བདུད་ཉིད་ཆོས་སྐུར་ཤེས་པ་ལས། །སྤང་ཞིང་དོར་བ་རྡུལ་ཙམ་མེད། །ཅེས་དང་། སློབ་དཔོན་པདྨས། རྣམ་པར་རྟོག་པ་བགེགས་
ཡིན་ཕྱིར། །འདྲེ་བགེགས་རང་གི་སེམས་ལས་བྱུང་། །སེམས་ཉིད་ཡེ་ནས་ཆོས་སྐུ་ལ། །བགེགས་དང་བར་ཆད་ག་ལ་ཡོད། །ཅེས་

༄༅། །གསུངས༑ ཡང་རང་རང་གིས་གཉེན་པོས་ཡང་ཟིལ་གྱིས་མནན་པར་གསུངས་ཏེ། ཡེ་ཤེས་ནམ་མཁའ་དང་
མཉམ་པའི་རྒྱུད་ལས། འདུས་འཛི་ལོངས་སྤྱོད་བདུད་བྱུང་ན། །འདོད་ཆུང་ཆོག་ཤེས་ཟིལ་གྱིས་མནན། །ཞེན་པ་གནས་ཀྱི་བདུད་བྱུང་བ། །
ཡུལ་ལ་ངེས་མེད་ཟིལ་གྱིས་མནན། །ཡོན་ཏན་གཡེང་བའི་བདུད་བྱུང་ན། །གཞན་དོན་མི་བྱེད་ཟིལ་གྱིས་མནན། །འཁོར་ངན་སེམས་
འཁྲུགས་བདུད་བྱུང་ན། །གདུང་སེམས་སྤང་ལ་འབྲེལ་བ་བཅད། །མཁའ་འགྲོའི་ལུང་བསྟན་བདུད་བྱུང་ན། །རེ་དོགས་མི་བྱ་ཟིལ་གྱིས་
མནན༑ །ཉམ་མྱོང་ཞེན་པའི་བདུད་བྱུང་ན། །ཞེན་མེད་ལྟ་བས་ཟིལ་གྱིས་མནན། །ཅེས་གསུངས། དེ་ལྟར་བླ་མའི་མོས་གུས་དང་། 
ལྟ་བསྒོམ་གྱི་ལམ་ཁྱེར་དང་། གཅོད་དམིགས་ལ་སོགས་དམིགས་པ་དང་། རླུང་བཟུང་འཁྲུལ་འཁོར་ལ་སོགས་གེགས་སེལ་གྱི་གདམས་

ངག་མགར་བའི་ལག་ཆ་ལྟར་ཤེས་པར་བྱེད་ནས། བདུད་དམ་དགེ་སྦྱོར་གྱིས་གེགས་བར་ཆད་གང་བྱུང་ཐམས་ཅད་སེལ་ཐབས་གཞན་ལ་
མི་རེ་བར་རང་གིས་སེལ་ནུས་པ་གཅིག་དགོས། དེ་ལྟར་མིན་པ་གེགས་ཕྲ་མོ་རེ་བྱུང་ཡང་མི་བཏབ། རྩིས་བྱེད། གཏོ་དགེ་རིམ་འགྲོ་
ལ་སོགས་འདུ་བྱེད་སྣ་ཚོགས་བྱེད་ཅིང་། རང་གཞན་ཀུན་གྱི་དགེ་སྦྱོར་རྣམ་པར་གཡེང་བ་ནི། བསྒོམ་ཆེན་པའི་མཚངས་ཆེན་པོ་ཡིན་
ཏེ༑ ནང་རྟགས་ཕྱི་རུ་བུད་པའོ། །དེ་ཡང་རྩེ་གཅིག་མན་ཆད་ལ་ན་ཚ་སོགས་གེགས་བྱུང་ན། རིམ་གྲོ་ལ་སོགས་གཉེན་པོ་སྤང་
དགོས་པར་གསུངས། སྤྲོས་བྲལ་ཡན་ཆད་ནས་ནང་ལ་གཉེན་པོ་མི་བཏང་། གདོན་ལ་བགེགས་བསྐྲད་མི་བྱེད། ནད་གདོན་ཐམས་
ཅད་ཕ་མ་ཡིན་པར་བྱམས་སེམས་བསྒོམ། བླ་མ་ཡིན་པས་གསོལ་བ་ཐོབ། ཡི་དམ་ཡིན་པས་དངོས་གྲུབ་ཞུས། ལྷན་སྐྱེས་ཡིན་

༄༅། །པས་ངང་ལ་ཞོག །ཅེས་གསུངས་པ་ལྟར་བྱེད་དགོས་སོ། །དེ་ཡང་ཟག་བཅས་ཀྱིས་སྐབས་སུ་ལུས་ཀྱི་འབྱུང་
བ་འཁྲུགས་པ་ལ་ནི། རླུང་བཟུང་འཁྲུལ་འཁོར་ལ་སོགས་རང་རང་གིས་གཉེན་པོའི་གེགས་སེལ་མ་ཤེས་ན་གཞན་ཅི་བྱས་ཀྱང་མི་ཕན་པ་
ཡང་ཡོད་པས། རྩ་རླུང་ཐིག་ལེ་གང་འཁྲུགས་པ་རང་རང་གིས་གཉེན་པོའི་གེགས་སེལ་གྱིས་གདམས་ངག་ཟབ་མོ་ཤེས་པ་གལ་ཆེའོ། །
དེ་ལྟར་མི་ཤེས་པར་ཟུར་འགོ་བཟུང་སྔ་ན་བར་ཆད་ཀྱི་དབང་དུ་འགྲོ་བས། བསྒྲུབ་པ་མཐར་ཕྱིན་མི་སྲིད་པར་གསུངས། དགེ་སྦྱོར་ལ་མི་
བརྩོན་ནི་མ་རྟོགས་སོ། །མི་བརྩོན་པ་ལ་བར་ཆད་མེད་པའི་ཕྱིར་རོ། །དེ་བས་ན་དགེ་སྦྱོར་ལ་བརྩོན་ཅིང་མཐར་ཕྱིན་འདོད་པ་དག་གི་གེགས་
སེལ་གདམས་ངག་མགར་བའི་ལག་ཆ་འདྲ་ལ་རང་བྱན་མ་ཚུད་ཀྱིས་བར་དུ། བླ་མ་མཁས་པའི་ངང་དུ་སྒོས་འདོག་བཅད་པ་གལ་ཆེའོ། །

ལྟར་འགལ་རྐྱེན་སྤང་། མཐུན་རྐྱེན་བསྒྲུབ། བར་ཆད་བསྲུང་བ་ལ་སོགས་འཁོར་འདས་རུ་ཤན་ཕྱེ་བའི་སྤྱོད་པ་འདི། སྤྱིར་ཏིང་ངེ་
འཛིན་ལ་དང་པོ་འཇུག་ནས་བཟུང་སྟེ། མཐར་མ་ཕྱིན་བར་དུ་དགོས་ལ། ཁྱད་པར་དེ་ལྟ་བུའི་སྤྱོད་པས། རྣལ་འབྱོར་དང་པོའི་ཏིང་
ངེ་འཛིན་མཐར་ཕྱིན་པར་འགྱུར་རོ། །གསུམ་པ་བརྟུལ་ཞུག་དབང་བསྒྱུར་གྱིས་སྤྱོད་པ་ནི། དཔེར་ན་གླང་ཆེན་སྨྱོན་པ་སྟོབས་དང་ལྡན་
པ་ལ། འཇིག་སྐྲག་ཉམས་ང་སྤང་བླང་། དགག་བསྒྲུབ་དང་ཆེད་བྱས་མེད་པར་ཐོད་རྒལ་དུ་སྤྱོད་པ་བཞིན་དུ། རྣལ་འབྱོར་པ་
རྟོགས་པའི་དྲོད་ཐོབ་ཅིང་། ལྟ་བསྒོམ་གྱིས་གདིང་རྙེད་པ་མི་གཡོ་སྤྲོས་བྲལ་གྱིས་ཏིང་ངེ་འཛིན་རྙེད་པའི་ཚེ། ཉོན་མོངས་པ་དང་། 
བག་ཆགས་ཀྱིས་ཀུན་སློངས་དང་། ཚོགས་དྲུག་གི་ཡུལ་དུ་གྱུར་པ་ཐམས་ཅད་ལམ་དུ་སློངས་ཐུབ་པ་དང་། བརྟུལ་ཞུགས་ཀྱི་སྤྱོད་

༄༅། །པས་གང་ཤར་ལ་དབང་བསྒྱུར་བ་གཅིག་དགོས་པས། ཡུལ་བཟང་ངན་གཉིས་ལ་ཆག་སྡང་གཉིས། ཚོར་བ་བདེ་
སྡུག་གཉིས་ལ་འདོར་ལེན་གཉིས། དེ་བཞིན་དུ་ཁ་ཞིམ་གཉིས། གཙང་རྩོག་གཉིས། ལེགས་ཉེས་གཉིས། ལྷ་འདྲེ་གཉིས། རེ་
དོགས་གཉིས། ཐོབ་ཤོར་གཉིས། བསྟོད་སྨད་གཉིས་ལ་སོགས་པའི། ཚོགས་དྲུག་གི་སྣང་རྟོགས་གང་ཤར་ལ་ཆེད་ཀྱིས་དགག་
པ་དང་། ཆེད་དུ་བསྒྲུབ་པ་གང་ཡང་མི་བྱ་བར་ཐད་ཀར་གང་ཤར་ལྟ་བསྒོམ་གྱིས་ལམ་ཁྱེར་བྱེད་ཅིང་། བདེ་སྡུག་ལ་སོགས་ཅི་ལའང་
སྤང་བླང་མེད་པར་ལྟ་བསྒོམ་གྱིས་ངོ་བོར་རོ་སྙོམ་པར་བྱའོ། །རྒྱུད་ལས། སྤྱོད་པའི་ངོ་བོ་རོ་སྙམས་ཡིན། །ཅེས་པ་དང་། གསང་
སྒྲོན་ལས། དགའ་བདེ་སྡུག་བསྔལ་ཅི་བྱུང་ཡང་། །བཏང་སྙོམས་ཆེན་པོའི་ངང་ལ་བཞག །ཅེས་དང་། ས་ར་ཧས། སྤྱོད་པ་

ཕག་དང་གླང་པོར་ལྟོས། །ཅེས་གསུངས་སོ། །འདིའི་དུས་སུ་གནས་བཟང་པོ་དང་། ཉེ་དུ་བཟང་པོ་དང་། སྤྱིན་བདག་བཟང་པོ་
དང་༑ འབྱོར་པ་ལོངས་སྤྱོད་བཟང་པོ་ལ་སོགས་ལ་ཞེན་ཅིང་ཆགས་ན། ལྟ་བསྒོམ་ལ་བོག་མི་ཐོན་ཅིང་ཡོན་ཏན་གོང་འཕེལ་མི་
འབྱུང་བས་ཅི་ལ་ཡང་མ་ཆགས་པར་བྱ། ཞེན་འཛིན་འཁྲི་བ་ཐམས་ཅད་བཙན་ཐབས་སུ་བཅད། ངོ་སྲུངས་ཐག་པས་མ་བཅིང་བར་
བྱའོ༑ །སྤྱིར་ཅི་ལའང་མ་ཆགས་ཤིང་སུ་དང་ཡང་མི་བསྟུན་ལ། གང་དང་ཡང་མ་འགལ་བ་གཅིག་གལ་ཆེ་བ་ཡིན། དེ་ལ་སྤྱོད་པ་རོ་
སྙོམས་ཀྱི་ངོ་བོ་རྐྱེན་ཐོག་ཏུ་བཀལ་ནུས་པ་གཅིག་དགོས་པས། ད་རེས་ཀྱིས་བྱ་བ་འདི་མ་བྱས་ན། ཚེ་འདིའི་གཏན་ཆིས། སྡད་
པའི་དུས་དང་། གཏམ་ངན་ལ་དཔེ་མང་པ་འབྱུང་བའི་དུས་དང་། མི་འདི་དང་འབྲེལ་ཆད་པའི་དུས་དང་། ཟས་ནོར་མང་པོ་ཆུད་

༄༅། །ཟོས་ལ་ཤོར་བའི་དུས་ལ་སོགས་ད་རེས་ཀྱིས་བྱ་བ་འདི་བས་གལ་ཆེ་མེད་པའི་དུས་སུ། ཆོས་དང་ཆོས་མིན་ཤན་འབྱེད་
ཀྱིས་བསམ་པ་ཞིབ་ཏུ་བཏང་ལ་ཚེ་འདིར་སྡད་པར་འདུག །ཆོས་དང་མི་མཐུན་པར་འདུག་ན། བྱ་བ་དེ་ལིང་གིས་བོར། ས་ཆ་དེ་
ཕྱོགས་སུ་འདུག་ན། མི་ཕྱེད་ཁ་མེད་གཅིག་ཡིན་ན་ཐམས་ཅད་བསྐྱུར་ལ་གཞན་དུ་འགྲོའོ། །ན་ཚ་སྡུག་བསྔལ་ལ་སོགས་རྐྱེན་ངན་
དྲག་པོ་འབྱུང་བའི་དུས་སུ་རོ་སྙོམས་བྱེད་པའི་དུས་དེ་ཉིད་ཡིན་པས། རྐྱེན་ངན་མི་སྤང་ལམ་དུ་ཁྱེར། མི་ཕོད་པ་ཐོག་ཏུ་རྗི། སྙོམས་
མ་ཆོད་ན་གཉན་ས་འགྲིམ། ཕུང་པོ་གཟན་དུ་བསྐྱུར་རོ། །རྒྱལ་སྲས་ཐོག་མེད་པས། རྐྱེན་ངན་དགེ་བའི་བཤེས་གཉེན་ཡིན། །
སྡུག་བསྔལ་སྡིག་སྒྲིབ་ཀྱིས་ཕྱག་མ་ཡིན། །ན་ཚ་དགེ་སྦྱོར་གྱིས་བསྐུལ་མ་ཡིན། །སེམས་མི་དགའ་བྱུར་དུ་མ་ལྟ་ཨཱཾ། །ཅེས་

པ་དང་། རྗེ་བིརྺ་པས། མི་མཐུན་རྐྱེན་རྣམས་དངོས་གྲུབ་དམ་པ་སྟེ། མི་མཐུན་རྐྱེན་གྱིས་རྣལ་འབྱོར་ཉམས་ཀྱི་གསལ་འདེབ་
ཡིན༑ །ཅེས་པ་ལ་སོགས་གོང་བཞིན་ནོ། །དེ་ལ་རྐྱེན་མེད་པའི་དུས་སུ། རྣལ་འབྱོར་པ་ལྟ་བསྒོམ་གདེང་ཆེན་པོ་ཡོང་སྐད། རྐྱེན་
དྲག་པོ་གཅིག་དང་འཕྲད་པའི་དུས་སུ་ཐོག་རྫིས་མ་ནུས་ན་རྣལ་འབྱོར་པས་བླ་བཙོང་བ་ཡིན་ཏེ། རྒྱལ་སྲས་ཐོག་མེད་པས། ལྟོ་འགྲང་ཉི་
མས་དྲོས་ཚེ་ཆོས་པའི་གཟུགས། །རྐྱེན་ངན་སྡུག་བསྔལ་བྱུང་ཚེ་ཐ་མལ་པ། །རང་སེམས་ཆོས་དང་འདྲེས་པར་མི་གདའ་བས། །
རྐྱེན་ངན་ལམ་དུ་སློང་བར་བྱིན་གྱིས་རློབས། །ཅེས་པ་དང་། ཕ་དམ་པས། ང་བོད་ཀྱིས་ཆོས་པ་འདི་ཚོ་དང་མི་མཐུན་པ་གཅིག་
བྱུང་གསུངས། དེ་ཅི་ལགས་ཞུས་པས། འབྲས་བུ་སངས་རྒྱས་ཐོབ་པ་གོ་ཆ་འཇིག་རྟེན་དང་བྲལ་དགོས་པ་ཡིན་ཏེ། ཁོ་ཆོས་

༄༅། །མི་བསྒྲུབ་པར་བསོད་ནམས་བསྒྲུབ། མི་མཐུན་པ་ལམ་དུ་སློང་བ་སྔགས་ཀྱིས་ཐབས་ཁྱད་པར་ཅན་ཡིན་ཏེ། 
ཁོ་ཉོན་མོངས་གཉེན་པོ་སྤང་། འགལ་རྐེན་ལམ་དུ་འཆར་བ་རྣལ་འབྱོར་པའི་ལམ་ཡིན་ཏེ། ཁ་ཡུལ་ངན་ལ་བྱོལ། ཅེས་གསུངས། 
དེ་བས་ན་བདེ་སྡུག་ལེགས་ཉེས་ཐམས་ཅད་ལྟ་བསྒོམ་གྱིས་ཟིན་པར་རང་གིས་རྒྱུད་ཐོག་ཏུ་བཀལ་ཞིང་། ལུས་སེམས་ལ་ཞེན་པ་བཅད་
པ་དང་། ཚོགས་དྲུག་གི་སྣང་རྟོག་གང་ཤར་སྤང་བླང་མེད་པར་ལྟ་བསྒོམ་གྱིས་ངོ་བོར་རོ་སྙོམས་པར་བྱའོ། །དེ་ལྟར་རོ་སྙོམས་ཀྱིས་
སྤྱོད་པ་དེ་ཡང་ཉོན་མོངས་པ་རང་རྒྱུད་དུ་མ་སོང་བ། སྡིག་པ་མི་དགེ་བའི་ཕྱོགས་ཀྱིས་མ་གོས་པ། སྤྱོད་པ་ཆེད་བྱས་ཀྱི་རྩོལ་བས་
མ་བསྒྲུབ་པ། ཐོ་ཅོ་དང་རྫུན་གྱིས་མ་བསླད་པ། གཞན་གྱིས་གཤེ་སྐུར་དང་མ་དད་པའི་རྒྱུར་མ་སོང་བ་གལ་ཆེ་སྟེ། སློབ་དཔོན་

པདྨས། བླང་དོར་མེད་པས་སྤྱོད་པ་ལ། །བོག་དང་ལན་པ་ཤིན་ཏུ་གཅེས། །ཅེས་པ་དང་། སློབ་དཔོན་ཞི་བ་ལྷས། འཇིག་རྟེན་མ་
དད་གྱུར་པ་ཀུན། །མཐོངས་དང་དྲིས་ཏེ་སྤང་བར་བྱ། །ཅེས་དང་། རྗེ་ཁྲོ་ཕུ་ལོ་ཙས། སྐྱེ་བོའི་དབུས་སུ་གཅེར་བུར་རྒྱུག་ལ་
སོགས༑ །ཐོ་ཅོའི་སྤྱོད་པ་བརྟུལ་ཞུགས་ཡིན་སྙམ་ཡང་། །ཐ་མལ་པ་རྣམས་མ་དད་སྐྱེ་བའི་རྒྱུ། །བག་ཡོད་བསྟེན་པ་ཁོ་བོའི་སྙིང་
གཏམ་ཡིན། །ཅེས་དང་། རྗེ་བཙུན་མི་ལས། དད་ལོག་གིས་སྣ་བསྒྱུར་མི་ནུས་པའི། །ཐོ་ཅོའི་གཅེར་བུ་མ་རྒྱུག་ཅིག །ཅེས་
དང་༑ རིན་ཆེན་སྤུངས་པ་ལས། ཁྱད་གསོད་བཅོས་མིའི་སྤྱོད་པ་ལ། །འཁྲུལ་ཞིག་ཡིན་ནོ་སྙམ་ན་གོལ། །གདིང་མེད་ཐོ་
ཅོའི་སྤྱོད་པ་ལ། །བརྟུལ་ཞུགས་ཡིན་ནོ་སྙམས་ན་གོལ། །ཆག་མེད་སྤྱོད་པ་འཆིས་མོད་ལ། །ཉེས་ལྟུང་ཕོག་གོ་སྙམས་ན་གོལ། །

༄༅། །སྙིང་རྗེ་ཐབས་ཀྱི་སྤྱོད་པ་ལ། །དམན་པ་ཡིན་ནོ་སྙམ་ན་གོལ། །འདོད་ལྡན་གཞན་དོན་བྱེད་པ་ལ། །བྱམས་
སེམས་ཡིན་ནོ་སྙམ་ན་གོལ། །ཅེས་གསུང་པས། སེང་གེའི་མཆོང་མལ་ན། ལྔ་མཆོང་བའམ། མ་རབ་རྒྱལ་སར་བཞག་པ་
བཞི
ན་དུ་གོང་མའི་སྤྱོད་པ་འོག་མས་བྱས་ན། རང་གཞན་ཀུན་ཕུང་བས། གོང་འོག་གི་སྤྱོད་པ་སོ་སོར་ཡོད་པ་མ་ནོར་དགོས་ཏེ། 
སློབ་དཔོན་པདྨས། རྩེ་གཅིག་གི་དུས་སུ་སློབ་ལམ་པའི་སྤྱོད་པ་བྱ། སྤྲོས་བྲལ་གྱིས་དུས་སུ་གསང་སྤྱོད་བྱ། རོ་གཅིག་གིས་
དུས་སུ་རིག་པ་བརྟུལ་ཞུགས་གིས་སྤྱོད་པ་བྱ། བསྒོམ་མེད་ཀྱི་དུས་སུ་ཕྱོགས་ལས་རྣམ་པར་རྒྱལ་བའི་སྤྱོད་པ་བྱ། ཅེས་གསུང་
པས༑ རྩེ་གཅིག་གི་དུས་སུ་ལྟ་བ་བློ་ཡུལ་དུ་གོ་ཡང་། བསྒོམ་པ་ཞི་གནས་ཤས་ཆེ་ཡིན་པས། རྗེས་ཤེས་ཀྱིས་སྤྱོད་པ་སོ་ཐར་དང་

བྱང་སེམས་ཀྱི་སྐབས་ཁོ་ན་གཅེས། སྤྲོས་བྲལ་གྱིས་དུས་སུ་ལྟ་བ་རྣམ་དག་རྟོག་ཀྱང་ནུས་པ་མ་ཐོབ་ཀྱིས་བར་ཕྱི་རུ་ཐུན་མོངས་གིས་
སྤྱོད་པས། དད་ལྡན་དྭང་བ་འདྲེན་པའི་དམིགས་རྐྱེན་དང་། བསྟན་པ་དང་སེམས་ཅན་གྱིས་དོན་ལ་མི་གནོད་ཅིང་ཕན་པའི་ཐབས་
མཁས་བྱེད། ནང་དུ་བརྟུལ་ཞུགས་ལམ་སློང་གིས་སྤྱོད་པ་གསང་སྤྱོད་བྱ། རོ་གཅིག་གིས་དུས་སུ་ཡང་ལྟ་བ་ཅི་བཞིན་པ་མངོན་དུ་
གྱུར་ཀྱང་ནུས་པ་མ་ཐོབ་ན་གསང་སྤྱོད་བྱ། ནུས་པ་ཐོབ་ན་རིག་པ་བརྟུལ་ཞུགས་གིས་སྤྱོད་པ་ཚོགས་སྤྱོད་བྱས་ཀྱང་རུང་། བསྒོམ་མེད་
ཀྱིས་དུས་སུ་ཕྱོགས་ལས་རྣམ་པར་རྒྱལ་བའི་སྤྱོད་པ་སྟེ། བསྟན་པ་དང་སེམས་ཅན་གྱིས་དོན་འབད་མེད་ལྷུན་གྲུབ་ཏུ་འབྱུང་བའོ། །གང་
ཡིན་ཀྱང་འདི་ལྟར་དགོས་ཏེ། རྗེ་བི་མ་ལ་མི་ཏྲས། བླ་མ་དང་རྒྱལ་བའི་བཀའ་ལ་མི་འདའ་བའི་འཆིང་། ཆོས་དེ་ཡར་བར་མི་

༄༅། །དོར་བའི་ཆིང་། །ཆོས་དེ་ལ་ཐེ་ཚོམ་མི་ཟ་བའི་ཆིང་། །དངོས་པོ་རང་རྒྱུད་མི་གཏོང་བའི་ཆིང་བཞི་དགོས། །
ཅེས་གསུང་པས། བྱ་སྤྱོད་ཐམས་ཅད་བླ་མ་ང་རྒྱལ་པའི་བཀའ་བཞིན་བསྒྲུབ་པ། ཅི་བྱེད་ཐམས་ཅད་ལྟ་བསྒོམ་གྱིས་གདིང་གིས་
ཟིན་པ། རྐྱེན་ཐོག་ཏུ་རྫི་བ་ལ་ཐེ་ཚོམ་དང་ཡིད་གཉིས་མེད་པ། ཐམས་ཅད་གཟུང་འཛིན་གྱི་གཉེན་པོར་འགྲོ་བ་གཅིག་དགོས་སོ། །
དེ་ལྟར་རོ་སྙོམས་ཀྱི་སྤྱོད་པ་ཅུང་ཟད་ལ་བརྟེན་ནས། སྣང་བ་ཁྲལ་ཁྲོལ་དང་། བན་བུན་དུ་སོང་ཞིང་། རྐྱེན་ངན་ཕྲ་མོ་རྣམས་ལམ་
དུ་སློང་བའི་དུས་སུ་རྣལ་འབྱོར་པ་ལ་ཆོག་ཤེས་པའི་བདུད། དུས་མིན་འགྲོ་དོན་གཡེང་བའི་བདུད་དང་། བརྟུལ་ཞུགས་ལ་སོགས་
པའི་བདུད་གསུམ་འབྱུང་སྲིད། དེ་ལ་དང་པོ། ཆོག་ཤེས་པའི་བདུད་ནི། ད་ནི་བདག་ལྟ་སྒོམ་གྱིས་གདིང་དུ་གྱུར་པས། ཡོན་

ཏན་འདི་བས་གོང་དུ་འཕེལ་རྒྱུ་མེད་སྙམ་པའི་ང་རྒྱལ་སྐྱེས་པའོ། །ང་རྒྱལ་དེ་སྤང་ལ། ས་བཅུའི་བྱང་ཆུབ་སེམས་དཔའི་ཡོན་ཏན་སངས་
རྒྱས་དང་མཉམ་པ་ལྟ་བུ་ཡོད་པས་ཀྱང་ཤེས་བྱའི་སྒྲིབ་པ་སྦྱང་དགོས་ན། བདག་ལྟ་བུ་ལ་སྨོས་ཅི་དགོས་བསམ་ལ། ལྟ་བསྒོམ་
གྱིས་ངོ་བོ་ལ་སྐད་ཅིག་ཀྱང་ཡེངས་པ་མེད་པ་བརྩོན་འགྲུས་བྱེད་པ་གལ་ཆེ་སྟེ། ཆོས་རྗེ་མར་པས། བསྒོམ་ལམ་འབྲིང་པོར་ཐད་
ཀློང་འོང་། །ཡོན་ཏན་སྙིང་རུས་བརྩོན་འགྲུས་བྱ། །བསྒོམ་ལམ་ཆེན་པོར་བཏང་སྙམས་འོང་། །གཉེན་པོ་སྐད་ཅིག་ཡེང་མེད་
བྱ༑ །ཅེས་པ་དང་། བྱང་ཆུབ་སེམས་དཔའ་སྐྱོབ་པ་ལས། མངོན་ཤེས་བྱུང་བ་འདྲ་ན་དེ་བས་བསྒྲིམ། རྫུ་འཕྲུལ་བྱུང་བ་
འདྲ་ན་དེ་བས་བསྒྲིམ། །སྐྱེ་བ་དྲན་པ་འདྲ་ན་དེ་བས་བསྒྲིམ། །བདེ་བ་འབར་བ་འདྲ་ན་དེ་བས་བསྒྲིམ། །མཁའ་འགྲོས་ལུང་བསྟན་

༄༅། །བྱུང་ན་དེ་བས་བསྒྲིམ། དེ་ཀུན་ཐམས་ཅད་གཡེང་རྒྱུ་བར་ཆད་ཡིན། །ཅེས་གསུང་། གཉིས་པ་དུས་མིན་
འགྲོན་པོ་གཡེང་བའི་བདུད་ནི། རང་ལ་ནང་དུ་རང་འདོད་མ་ཟད། མངོན་ཤེས་མ་ཤར། ནུས་པ་མ་ཐོབ་ཀྱི་བར་དུ་གཞན་དོན་བྱེད་
སྙིང་འདོད་པ་དང་། མི་འདོད་བཞིན་དུ་འབྱུང་བ་ནི་རང་གཞན་གཉིས་ཕུང་གིས་བདུད་ཡིན་པས་སྤང་ནས། བསམ་པས་གཞན་དོན་དུ་
སེམས་བསྐྱེད་ཅིང་། སྦྱོར་བ་བསྒྲུབ་པ་ལ་ནན་ཏན་བྱེད་པ་གལ་ཆེ་སྟེ། སློབ་དཔོན་པདྨས། མངོན་ཤེས་མེད་པས་གཞན་དོན་
མི་འབྱུང་བས། ཐོག་མར་བསྒྲུབ་ལ་བརྩོན་འགྲུས་རེལ་ལ་བསྐྱེད། །ཅེས་པ་དང་། ཕ་དམ་པས། རང་དོན་མ་འགྲུབ་གཞན་
དོན་མི་འབྱུང་བས། །ཐོག་མར་བསྒྲུབ་པ་གྱིས་གཅིག་དིང་རི་བ། །ཅེས་དང་། ཞི་བ་ལྷ་དང་། ཇོ་བོ་རྗེས།  མདོ་རྒྱུད་རྣམས་

སུ་གསུངས་པ་ནི། གོང་དུ་སྤྲོས་བྲལ་གྱིས་སྐབས་སུ་བཤད་པ་ལྟར་རོ། །དེ་བས་ན་གཞན་དོན་བྱེད་པ་ལ་མངོན་པར་ཤེས་པ་ལྔ་དང་
ལྡན་དགོས་པར་གསུངས། དེ་ཙམ་མིན་ཀྱང་གཞན་རྒྱུད་མཁྱེན་པའི་མངོན་ཤེས་ཡོད་དགོས་པར་གསུངས། དེ་ཙམ་མིན་ཀྱང་རང་
ལྟ་བསྒོམ་གྱིས་གདེང་དང་ལྡན་པའི་ཐོག་ནས། རང་འདོད་ཆུང་ཞིང་ཕན་སེམས་ཆེ་བ་གཅིག་དགོས་པར་གསུངས་ཏེ། ཉམས་
སྒྲོན་ལས། ཅི་ནས་གདུལ་བྱའི་ཡུལ་མཐོང་ན། །རང་དོན་ཞེན་འཁྲིས་མེད་པ་ཡི། །བྱམས་དང་སྙིང་རྗེ་མི་གཏོང་བཟུང་། །
ཅེས་པ་དང་། མཛོད་ཀྱིས་མདོ་ལས། བདག་ཉིད་ཆོས་ཉིད་རིག་སྟེ་ཐེ་ཚོམ་མེད་ན་ཆོས་འཆད་དུ་གནང་ངོ་། །གསང་སྙིང་
ལས༑ རྟོག་ནས་སྨྲ་བར་གང་བྱེད་པ། །དེ་ཉིད་ང་ཡི་དབང་ཡང་རྫོགས། །གཏེར་ལུང་ལས། རང་སེམས་ཆོས་སྐུར་རྟོགས་

༄༅། །ཙམ་ན། །དུས་གསུམ་རྒྱལ་བའི་དབང་ཡང་རྫོགས། །བརྒྱུད་པ་འཛིན་པ་རྟོགས་པ་ཡིན། །ཅེས་སོ། །
འདི་ཙམ་ནས་གདུལ་བྱ་སྐལ་ལྡན་གྱིས་གསོལ་བ་བཏབ་ཀྱང་ཕན་མ་བཏག་ན་བྱང་ཆུབ་སེམས་དཔའི་ལྟུང་བ་ཕོག་པར་གསུང་སྟེ། 
རྟོགས་པ་ནས་གཞན་དོན་མི་བྱེད་པ། དེ་ནི་སའི་གཏེར་སྲུང་འདྲ། ཅེས་པ་དང་། སློབ་དཔོན་པདྨས། དུས་ལ་བབ་ཚེ་རང་གིས་
མ་བསྟན་ན། འགྲོ་དོན་རྒྱུན་ཆད་ལྟུང་བ་ཕོག་ལ་རེ། །ཅེས་གསུངས་སོ། །གསུམ་པ་བརྟུལ་ཞུགས་ལོག་པའི་བདུད་ནི། ཁ་
ཅིག་གསང་སྔགས་ཀྱིས་སྤྱོད་པ་སྦྱོར་སྒྲོལ་ཡིན་ཟེར་ནས། ཉོན་མོངས་པ་རང་འདོད་རང་རྒྱུད་དང་བཅས་ཏེ། ལས་རྒྱུ་འབྲས་ཁྱད་དུ་
བསད་ནས་ཐོ་ཅོའི་སྤྱོད་པ་སྣ་ཚོགས་བྱེད་པ་ནི་བདུད་དམ། ངན་སོང་གསུམ་གྱིས་རྒྱུ་ཡིན་པས་སྤང་བ་གལ་ཆེ་སྟེ། གསང་སྙིང་

ལས༑ ཐོག་མར་བདག་ཉིད་རྟོག་བསྒོམ་བསྒྲལ། །དེ་ནས་གཉིས་མེད་བློ་ཡི་ནི། །བློ་ངན་འཇིག་རྟེན་སྙིང་རྗེ་བས། གཉིས་སུ་
མེད་པར་བསྒྲལ་བར་བྱ། །ཅེས་པ་དང་། ཕུར་པ་བཀོད་པའི་རྒྱུད་ལས། སྙིང་རྗེ་བསྒྲལ་བའི་དམ་ཚིག་ནི། །བསད་ཅིང་
གནན་པ་མ་ཡིན་ཏེ། །ཅེས་དང་། ཡེ་ཤེས་ནམ་མཁའ་དང་མཉམ་པའི་རྒྱུད་ལས། དམ་ཚིག་ཅན་གྱི་སྲོག་གཅོད་སྤང་། །མ་
བྱིན་བླང་བར་མི་བྱ་ཤིང་། །རྣལ་འབྱོར་པ་ཡི་རྐུ་སེམས་སྤང་། །བསྲུང་བ་ལྔས་བསྲུང་བུད་མེད་སྤང་། །མི་ཆོས་བླ་མའི་རྫུན་མི་
སྨྲ༑ །ཅེས་གསུང་པས། རྣལ་འབྱོར་ལྟ་བསྒོམ་གྱིས་གདིང་ཆེན་པོ་ཡོད་ཀྱང་ནང་དུ་རང་འདོད་དང་ཉོན་མོངས་པ་མ་ཟད། ཕྱི་རུ་
ཚོགས་དྲུག་གིས་ཡུལ་ལ་ཆགས་སྡང་ཡོད་ཀྱི་བར་དུ། གསང་སྔགས་དང་། གཞན་དོན། རོ་སྙོམ་ལ་སྙད་བཏག་པའི་སྤྱོད་པ་ཐོ་

༄༅། །ཅོའི་སྣ་ཚོགས་བྱས་ན་འབྲས་བུ་ངན་སོང་གིས་སྡུག་བསྔལ་མྱོངས་ངེས་པས་སྤང་བ་གལ་ཆེ་སྟེ། བྱང་ཆུབ་སེམས་དཔའ་
སྐྱོབ་པ་ལས། ཇི་སྲིད་གཟུང་འཛིན་ཡོད་ཀྱིས་བར་དུ་ནི། །རྡོ་རྗེ་སེམས་པས་སྐྱོབ་པར་མ་གསུངས་སོ། །ཅེས་པ་དང་། མདོ་ལས། 
དམིགས་པ་དང་བཅས་པར་ལས་སྐྱེ་ཡི། དམིགས་པ་མེད་པ་ནི་མ་རྟོགས་སོ། །ཅེས་དང་། རྣམ་རྟོག་མ་ཟད་བར་དུ་ལས་ཡོད་
པས༑ ལས་ཀྱི་རྣམ་པར་སྨིན་ལ་ཡིད་ཆོས་བྱ། །ཅེས་གསུངས་སོ། །དེ་ལ་ལས་ཀྱི་རྣམ་པར་སྨིན་པ་མེད་ཅེས་གསུངས་པ་ནི། 
བདག་མེད་མངོན་དུ་གྱུར་ནས་གཟུང་འཛིན་རྩ་བ་ནས་ཆོད་པའི་དུས་སུ། རང་གཞན་གྱིས་བསད་ཀྱང་འཇིག་སྐྲག་དང་མི་དགའ་བ་མེད་
པའི་དུས་ལ་གསུང་པ་ཡིན་ཏེ། ཉི་མ་འཁོར་ལོའི་མདོ་ལས། རླུང་གི་སྲོག་གཅོད་ལྟ་བུ་ན། །སྲོག་ཆགས་བསད་ཀྱང་མི་འགལ་ལོ། །

ཆུའི་ས་ཁྱེར་ལྟ་བུ་ན། །མ་བྱིན་ལེན་ཀྱང་མི་འགལ་ལོ། །ཆུ་མིག་ཆུ་ཀླུང་འགྲོ་བ་བཞིན། །མི་ཚངས་སྤྱད་ཀྱང་མི་འགལ་ལོ། །བྲག་
གིས་བྲག་ཆ་ལྟ་བུ་ན། །རྫུན་དུ་སྨྲས་ཀྱང་མི་འགལ་ལོ། །ཅེས་གསུངས་སོ། །དེ་ལྟར་རྣལ་འབྱོར་གཉིས་པའི་སྐབས་སུ་ཕྱི་རུ་འཁོར་
འདས་རུ་ཤན་ཕྱེ་བའི་སྤྱོད་པ་ཚོགས་སྤྱོད་དང་། ནང་དུ་བརྟུལ་ཞུགས་ལམ་སློང་གི་སྤྱོད་པ་གསང་སྤྱོད་གཉིས་མ་ནོར་བར་བྱས་པས། ལྟ་
བསྒོམ་སྤྱོད་གསུམ་གཅིག་ཏུ་འདྲེས་ནས་མྱུར་དུ་གོང་མ་ལ་སྦྱོར་ནུས་པའོ། །རྒྱུད་ལས། སྤྱོད་པ་དུས་དང་འབྲེལ་པ་གཅེས། །ཅེས་
པ་དང་། ས་སྐྱ་པཎ་ཆེན་གྱིས། སྤྲོས་བྲལ་ལྟ་བ་རྣམ་དག་ཤུགས་ཆེན་ལུས། །ཡེང་མེད་བསྒོམ་པ་རྣམ་དག་ཡང་དག་ལྡན། །
སྤྱོད་པ་རྣམ་དག་གཡུའི་རལ་པ་མཛེས། །སེང་གེ་གངས་ལ་གནས་པའི་བསྒོམ་ཆེན་ཡིན། །ཅེས་གསུངས་སོ། །བཞི་པ་ཐེག་དམན་

༄༅། །ཟིལ་གྱིས་གནོན་པའི་སྤྱོད་པ་ནི། དཔེར་ན་སེང་གེ་དཔའ་རྩལ་གྱི་གདེང་དང་ལྡན་པས་རི་དྭགས་དང་གཅན་གཟན་ཐམས་
ཅད་ཟིལ་གྱིས་གནོན་པ་བཞིན་དུ། རྣལ་འབྱོར་པ་ཆོས་ཐམས་ཅད་མཉམ་པ་ཉིད་རོ་གཅིག་ཏུ་སྐྱེས་ནས། བདག་མེད་མངོན་དུ་གྱུར་པའི་
དུས་སུ་རང་འདོད་ཀྱིས་འཁྲི་བ་ཆོད་པས། ཆེད་བྱས་ཀྱིས་སྤྱོད་པ་མེད་ལ། །གཞན་དོན་ཤུགས་ལས་འབྱུང་བས། །ཐེག་དམན་
ཟིལ་གྱིས་གནོན་ཏེ། །མགོན་པོ་ཀུན་ཏུ་བཟང་པོའི་སྤྱོད་པ་ཞེས་བྱའོ། །འོན་ཀྱང་རྗེས་ཤེས་ཀྱི་མཚན་འཛིན་ཙམ་གཅིག་ཡོད་པས། 
རང་སྤྱོད་ལམ་རྣམ་བཞི་ཐམས་ཅད་རྟོགས་པའི་དོན་ལ་མི་ཉམ་པར་བྱེད་ཅིང་། གདུལ་བྱའི་ཁམས་དང་། དབང་པོ་བག་ལ་ཉལ་དང་།
བསྟུན་པའི་གང་ལ་གང་འདུལ་གྱིས། གཞན་དོན་གོ་མ་ལོག་པར་འབྱུང་བའོ། །རྒྱུད་ལས། སྒྱུ་མ་ལྟ་བུའི་ཏིང་འཛིན་གྱིས། །དུ་མ་

རོ་གཅིག་ས་བཅུའི་རྟོགས་པ་འཆར། །དུས་གསུམ་རྒྱལ་བའི་སྲས་པོས་གཞན་དོན་མཛད། །རྩེ་མོར་ཕྱིན་ནས་འཕེལ་བ་རྒྱུན་མི་ཆད། །
ཅེས་དང་། མདོ་ལས། བདག་ཉིད་ཆོས་ཉིད་རིག་སྟེ། ཐེ་ཚོམ་མེད་ན་ཆོས་འཆད་དུ་གནང་ངོ་། །ཅེས་སོ། །ལྔ་པ་དོན་གཉིས་ལྷུན་
གྱིས་གྲུབ་པའི་སྤྱོད་པ་ནི། དཔེར་ན་ཡིད་བཞིན་གྱིས་ནོར་བུ་ལ་རྩོལ་བ་མེད་པར་དགོས་འདོད་ཐམས་ཅད་ལྷུན་གྲུབ་ཏུ་འབྱུང་བ་བཞིན། 
རྣལ་འབྱོར་བཞི་པ་ལྷུན་གྲུབ་བསྒོམ་དུ་མེད་པའི་ས་ལ་ཕྱིན་པ་དེས། སྤྱོད་པ་ཆེད་མཛད་ཀྱིས་རྩོལ་བ་མེད་པར་གདུལ་བྱ་སོ་སོ་སྐྱེ་བོ་ནས་
ལམ་ལོག་པ་དང་ལམ་སྟེག་ཀྱིས། ཐེག་པ་ལ་ཞུགས་པ་དང་། འཕགས་པ་ལ་སོགས་པའི་འོག་མ་ཐམས་ཅད་གོང་མ་ལ་འདྲེན་པའི་
ཐབས་དང་། དགོས་འདོད་མ་ལུས་པ་ལྷུན་གྲུབ་ཏུ་འབྱུང་བ། སངས་རྒྱས་ཀྱི་ཡོན་ཏན་དང་མཚུངས་པར་གསུངས་ཏེ། རྒྱུད་ལས། 

༄༅། །རྡོ་རྗེ་ལྟ་བུའི་ཏིང་འཛིན་གྱིས། །བསྒོམ་དུ་མེད་པའི་མཉམ་བཞག་ཆེན་པོ་ལ། །མཁྱེན་པའི་ཡེ་ཤེས་སངས་རྒྱས་ཞིང་
ཁམས་མཐོངས། །མ་བཅོས་ལྷུན་གྲུབ་ཆོས་མཆོག་ཆེན་པོའི་ངང་། །ཅེས་པ་དང་། སྡོང་པོ་བཀོད་པའི་མདོ་ལས། དེ་བཞིན་གཤེགས་
པའི་དགོངས་པ་ལྷུན་གྱིས་གྲུབ་པས། རྣལ་འབྱོར་མི་རྟོག་བཞིན་གཅིག་ཆར་ཆོས་སྟོན་ཏོ། །ཅེས་གསུངས་སོ། །དེས་སྤྱོད་པ་སོང་། དེ་
དང་བཅས་པས་ལམ་བཤད་ཟིན་ཏོ། །སྤྱི་དོན་གསུམ་པ་འབྲས་བུ་ལ་གཉིས་ཏེ། ཐུན་མོང་གིས་འབྲས་བུ་དང་། ཁྱད་པར་
གྱིས་འབྲས་བུའོ། །དང་པོ་ནི། ཐེག་པ་འོག་མ་རྣམས་ཀྱི་འབྲས་བུ་ཡིན་པ་ནི། རང་རང་གི་སྤྱོད་པའི་སྐབས་སུ་མདོ་ཙམ་རེ་སོང་། 
གཉིས་པ་ཁྱད་པར་གྱིས་འབྲས་བུ་ལ་ཡང་གཉིས་ཏེ། གནས་སྐབས་ཀྱི་འབྲས་བུ་དང་། མཐར་ཐུགས་གི་འབྲས་བུའོ། །དང་པོ་ལ་བློ་

རབ་འབྲིང་ཐ་མ་གསུམ་མམ་བཞི་སྟེ། ཉི་ཟླ་ཁ་སྦྱོར་ལས། རབ་ལ་སྐྱེ་གཉིས་མི་དགོས་ཏེ། །འབྲིང་ལ་སྐྱེ་གཉིས་མཚམས་སུའོ། །
ཐ་མ་རྣམས་ནི་དབུག་དབྱུང་སྟེ། །སྤྲུལ་པ་པོས་ནི་རང་རྒྱུད་གྲོལ། །ཅེས་དང་། བྱང་ཆུབ་སེམས་དཔའ་སྐྱོབ་པ་ལས། ཡང་
རབ་རབ་དང་ཐ་མ་འབྲིང་གི་གྲོལ། །ཅེས་གསུངས་པས། ཐ་མ་ནི་རྣལ་འབྱོར་དང་པོའི་ཉམས་མཐར་ཕྱིན་ནས་འཆི་ན། སྐྱེ་བ་གཞན་
གྱིས་བར་མི་ཆོད་པར་མི་ལུས་རིན་པོ་ཆེ་ཐོབ་ནས་སྐྱེ་བ་གསུམ་ཕན་ཆད། བདུན་ཚུན་ཆད་ནས་ཆོས་ཉིད་ཀྱིས་བདེན་པ་མཐོང་ནས་གྲོལ་
བར་གསུངས་ཏེ། པྲ་ཁྲིད་ལས། རྣལ་འབྱོར་པ་དེ་འགོག་པའི་ཚེ། །ངེས་པར་མི་ལུས་ཐོབ་ནས་སུ། །ཆོས་སྤྱོད་པ་དང་ལྡན་
གྱུར་ནས། །དེ་ཚེ་ཆོས་ཉིད་བདེན་པ་མཐོང་། །ཅེས་སོ། །འབྲིང་ནི་རྣལ་འབྱོར་གཉིས་པའི་ཉམས་རྟོགས་མཐར་ཕྱིན་ནས་འཆི་

༄༅། །ན༑ སྐྱེ་གཉིས་བར་དོ་ནས་སངས་རྒྱས་པར་གསུངས་ཏེ། དེ་ཉིད་ལས། འབྱུང་བ་ལྔ་པོ་ཞིག་པའི་ཚེ། །ལྷའི་
རིག་པ་འཛིན་པ་ཐོབ། །དེ་ཡི་ཚེ་ལ་མངོན་སངས་རྒྱས། །ཅེས་སོ། རབ་ནི་རྣལ་འབྱོར་གསུམ་པའི་ཉམས་མཐར་ཕྱིན་ནས་འཆི་ན། 
སྐྱེ་བ་ཕྱི་མ་མི་ལེན་པར་འཆི་ཁ་བར་དོའམ། སྲིད་པ་བར་དོ་ཚུན་ཆད་ནས་སངས་རྒྱས་པར་གསུངས་ཏེ། པྲ་ཁྲིད་ལས། མཉམ་པ་
ཉིད་ཀྱིས་ངོ་བོ་ལ། །ལམ་དང་ས་ཡི་རིག་འཛིན་ཐོབ། །དེ་ཡང་བསྒྲོད་དུ་མེད་པ་སྟེ། །དེ་ཚེ་ཉིད་ལ་མངོན་སངས་རྒྱས། །ཅེས་པ་
དང་༑ མཚན་བརྗོད་ལས། ཤེས་པ་སྲིད་འབྱུང་སྐྱེ་གནས་མེད། །ཅེས་པ་ལ་སོགས་གོང་དུ་ཐེག་པའི་ཁྱད་དབྱེའི་སྐབས་སུ་བཤད་པ་
ལྟར་རོ། །དེ་ཡང་འཆི་ཁ་བར་དོའི་འོད་གསལ་ཟིན་ན། སྲིད་པ་བར་དོ་མི་མཐོང་བར་སངས་རྒྱས་པར་གསུངས་ཏེ། དུས་ཀྱི་འཁོར་ལོ་

ལས༑ འོད་གསལ་བ་ནི་རྒྱུན་པར་གནས། །བར་དོའི་གྲོང་ཁྱེར་དེས་མི་མཐོངས། །ཅེས་སོ། །ཡང་རབ་ནི་རྣལ་འབྱོར་བཞི་པའི་
ཉམས་མཐར་ཕྱིན་ནས་ཚེ་འདི་ཉིད་ལ། ཕུང་པོ་ལྷག་མ་མེད་པར་འཇའ་ལུས་ཆོས་སྐུ་ཐོབ་པར་གསུང་སྟེ། ཡེ་ཤེས་ནམ་མཁའ་དང་
མཉམ་པའི་རྒྱུད་ལས། ཕྱི་མ་མ་ཡིན་དུས་འདི་རུ། །ཡེ་ཤེས་མངོན་གྱུར་འབྲས་བུ་ཡིན། །ཅེས་དང་། པྲ་ཁྲིད་ལས། རང་གིས་
ངོ་བོ་ཆོས་ཀྱི་སྐུ། །ཅེས་དང་། ཉམས་སྒྲོན་ལས། ལྷུན་གྲུབ་རྣལ་འབྱོར་དགོངས་སྤྱོད་དང་། །མཐའ་བྲལ་འོད་གསལ་འདུས་མ་
བྱས༑ །དམིགས་མེད་རང་རིག་ཤེས་རབ་ཀྱིས། །སྐད་ཅིག་གཅིག་ལ་ཐ་མ་ཡི། །བོག་ལ་ཉལ་བཅོམ་དེ་བཞིན་གཤེགས། །ཀུན་
སངས་ཀུན་དངོས་རྫོགས་སངས་རྒྱས། །ཅེས་དང་། སློབ་དཔོན་པདྨས། སངས་རྒྱས་པའི་དུས་ནི་གསུམ་སྟེ། ཕུང་པོ་ལྷག་

༄༅། །མ་མ་ལུས་པ་དང་། སྲིད་པ་བར་མ་དོ་དང་། སྐྱེ་བ་གཅིག་གི་ས་ལ་ཟློས་པ་སྟེ། ཅེས་སོ། །གཉིས་པ་
མཐར་ཐུགས་གིས་འབྲས་བུ་ནི། སྒྲིབ་གསུམ་གཏན་དག །དོན་གཉིས་ཕུན་སུམ་ཚོགས་ཀྱིས་རྣམས་པ། ཐམས་ཅད་མཁྱེན་པ་
ཡང་དག་པར་རྫོགས་སངས་རྒྱས་ཐོབ་སྟེ། སྐུ་ལྔ་ཡེ་ཤེས་ལྔ་དང་ལྡན་པའོ། །སྒྱུ་འཕྲུལ་དྲྭ་བ་རྒྱུད་ཀུན་གྱིས་བདག་པོ་མཆོག་ལས། 
སངས་རྒྱས་སྐུ་ལྔའི་བདག་ཉིད་ཅན། །ཁྱབ་བདག་ཡེ་ཤེས་ལྔའི་བདག །ཅེས་གསུངས་པས། སྐུ་ལྔ་ཡེ་ཤེས་ལྔའི་ཚུལ་ནི། ཆོས་
སྐུ་ནི་རྟོགས་བྱ་ཆོས་ཀྱི་དབྱིངས་དང་། རྟོགས་པའི་ཡེ་ཤེས་དབྱེར་མེད་དུ་གྱུར་པས། གཟུང་འཛིན་གཉིས་སུ་མེད་པའི་ཡེ་ཤེས་རང་
སྣང་བ། ངོ་བོ་མེ་ལོང་ལྟ་བུའི་ཡེ་ཤེས་ཀྱིས་བདག་ཉིད་ཅན་ནོ། །ལོངས་སྐུ་ནི་རང་སྣང་ཆོས་ཀྱི་སྐུ་ལས་མ་གཡོས་པར། གཞན་

སྣང་གདུལ་བྱ་མཐར་ལམ་པ་རྣམས་ཀྱི་སྣང་ངོར། །མཚན་དཔེ་དུ་མས་སྤྲས་པའི་རྣམ་པར་སྣང་ནས། །ཤེས་བྱའི་སྒྲིབ་པ་སྦྱང་བར་
མཛད་པ། །ངོ་བོ་མཉམ་པ་ཉིད་ཀྱིས་ཡེ་ཤེས་ཀྱི་བདག་ཉིད་ཅན་ནོ། །སྤྲུལ་སྐུ་ནི་རང་སྣང་མཉམ་པ་ཉིད་ལས་མ་གཡོས་པར། །གཞན་
སྣང་གདུལ་བྱ་འགྲོ་དྲུག་སེམས་ཅན་གྱིས་སྣང་ངོར། །གང་ལ་གང་འདུལ་དུ་སྟོན་པར་མཛད་པ། ངོ་བོ་སོ་སོར་རྟོགས་པའི་ཡེ་ཤེས་ཀྱི་
མ་འདྲེས་པར་གཟིགས་པའོ། །རྡོ་རྗེ་ལྟ་བུའི་སྐུ་ནི། གཞི་ལམ་འབྲས་བུ་ཐམས་ཅད་དབྱེར་མེད་ཅིང་འགྱུར་བ་མེད་པ། ངོ་བོ་ཆོས་
ཀྱི་དབྱིངས་ཀྱི་ཡེ་ཤེས་ཀྱིས་བདག་ཉིད་ཅན་ནོ། །མངོན་པར་བྱང་ཆུབ་པའི་སྐུ་ནི་ཆོས་ཉིད་གདོད་མ་ནས་རང་བཞིན་གྱིས་རྣམ་པར་དག་པ་དེ་
ཉིད་ལྟ་བསྒོམས་སྤྱོད་གསུམ་གྱི་མངོན་དུ་བྱས་པས། རང་ངོ་ལ་དྲི་མ་མེད་པ། ངོ་བོ་བྱ་བ་གྲུབ་པའི་ཡེ་ཤེས་མཐར་ཕྱིན་པའོ། །

༄༅། །དེ་ཡང་དོན་གཉིས་སུ་འདུས་ཏེ། ཆོས་སྐུ་དང་། མངོན་པར་བྱང་ཆུབ་པའི་སྐུ་གཉིས་རང་དོན། ལོངས་
སྐུ་དང་སྤྲུལ་སྐུ་གཉིས་གཞན་དོན་རྡོ་རྗེའི་སྐུ་ནི་དོན་གཉིས་ལྷུན་གྱིས་གྲུབ་པའོ། །དེ་ལ་སྐུ་ལྔ་ནི། རང་གཞན་ལ་སྣང་ཚུལ་གྱིས་བྱེ་
བྲག་ཙམ། ཡེ་ཤེས་ལྔ་ནི་བྱེད་ལས་མ་འདྲེས་པའི་བྱེ་བྲག་ཙམ་ཡིན་གྱིས། དོན་ཆོས་སྐུའི་ངོ་བོར་དབྱེར་མེད་པའོ། །རྒྱུད་ལས། སྐུ་
གསུམ་གསུང་པ་དེ་དག་ཀྱང་། །གདུལ་བྱ་འཁོར་ལ་དབྱེ་བ་ལས། །དོན་ལ་དབྱེར་མེད་ཆོས་སྐུ་གཅིག །ཅེས་པ་དང་། མདོ་
ལས༑ སངས་རྒྱས་རྣམས་ནི་ཆོས་ཉིད་ལྟར། །འདྲེན་པ་རྣམས་ནི་ཆོས་ཀྱི་སྐུ། །ཅེས་པ་དང་། མན་ངག་ནི། རྗེ་དམ་པ་
བདེ་གཤེགས་པས། སྐུ་གསུམ་སྣང་ཚུལ་ཐ་དད་ཀྱང་། །དྲོད་གསལ་ཉི་འོད་གཅིག་པ་ལྟར། །ངོ་བོ་ཉིད་ལ་དབྱེ་བ་མེད། །

ཅེས་གསུངས། རྒྱས་པར་གཞན་དུ་ཤེས་པར་བྱའོ། །འོན་ཀྱང་ལམ་མ་ནོར་ཉམས་སུ་ལེན་པ་ལ་བརྩོན་འཚལ་དང་། འབྲས་བུ་
མངོན་དུ་གྱུར་པའི་ཆོས་ཉིད་ཡིན། རང་གིས་མངོན་དུ་མ་གྱུར་ན། འབྲས་བུའི་བཤད་པ་ལ་ཅི་ལྟར་མཁས་ཀྱང་། སྤྲང་པོའི་
རྒྱལ་པོའི་ནོར་རྩིས་བྱེད་པ་དང་འདྲ་བས་རང་ལ་ཕན་པ་མེད། དེ་བས་ན་གཞན་ཁམས་གསུམ་འཁོར་བའི་གནས་གར་སྐྱེས་ཀྱང་བསྒྲུབ་
པའི་སྐལ་པ་མེད། མི་ལུས་རིན་པོ་ཆེ་ཐོབ་པའི་དུས་སུ་འབྲས་བུ་རྣམས་པ་ཐམས་ཅད་མཁྱེན་པ་ཡང་དག་པར་རྫོགས་པའི་སངས་
ཚེ་གཅིག་ལ་བསྒྲུབ་ཏུ་ཡོད་པ་བསྒྲུབ་པ་གལ་ཆེ་བར་རིགས་སོ། །དེས་འབྲས་བུ་སོང་། དེ་དང་བཅས་པས་མན་ངག་ཟབ་དོན་སྙིང་
པོའི་གཞུང་དོན་བཤད་ཟིན་ཏོ། །དེ་ལྟར་མདོ་རྒྱུད་མན་ངག །བླ་མེད་སྡེ་གསུམ་དུ་དྲིལ་ནས་བློ་རབ་འབྲིང་ཐ་གསུམ་གང་དང་

༄༅། །གང་འཚམས་པའི་མན་ངག་འདི། རང་བཟོ་མི་འདྲེས་ཤིང་། སྤྱིར་མདོ་རྒྱུད་མན་ངག་གིས་བཅུད། གོང་མའི་གསུང་
དང་༑ ཁྱད་པར་དུ་བླ་མ་རིན་པོ་ཆེའི་མན་ངག་ཟབ་མོ་རྣམས་བླ་མའི་དབང་མཐར་གྱུར་པའི། སྡོང་བྱ་བྲལ་བསོད་ནམས་དོན་འགྲུབ་ཀྱིས། 
རི་བཀྲ་གཉེན་པོ་རྒྱལ་བའི་གནས། མ་བརྩེག་ལྷུན་གྱི་གྲུབ་པའི་ཁང་བཟང་། འགྱུར་མེད་རྡོ་རྗེ་ལྟ་བུའི་རྫོང་ནང་བླ་མ་ཐུགས་རྗེ་ཆེན་པོའི་
ཀློང་དཀྱིལ་དུ། ཟིན་བྲིས་སུ་བྲིས་པའོ། །དེ་ལས་གཞན་ལུང་ཕུག་མང་དུ་སྨོས་ཀྱང་། བླ་མ་རིན་པོ་ཆེའི་ལུང་ཕུག་མ་སྨོས་པའི་
དོན་ནི་ཀུན་ཀྱང་བླ་མས་གནང་བའི་མན་ངག་ཡིན་པའི་ཕྱིར་རོ། །དེ་ལྟར་སྙན་བརྒྱུད་ཀྱིས་མན་ངག་ཟབ་མོ་རྣམས་ཡི་གེར་བྲིས་པ་ལ། 
འགལ་འཁྲུལ་ཉེས་སྐྱོན་ཅི་མཆིས། རྩ་བ་གསུམ་ལ་བཤགས་བྱ་བཤགས་བྱེད་གཉིས་མེད་ངང་ནས་བཤགས། རང་གྲོལ་ཀློངས་དུ་

ཀ་དག་ལྷུན་གྱིས་གྲུབ། །ལེགས་པའི་ཡོན་ཏན་གང་མཆིས་ཀྱིས། །དགེ་བའི་རྩ་བ་དེས་ཉེ་བར་མཚོན་ནས། །གཞན་ཡང་
ཕྱོགས་བཅུའི་འཇིག་རྟེན་གྱིས་ཁམས་ན། །བདག་ཅག་འཁོར་བཅས་ཐམས་ཅད་ཀྱིས། །དུས་གསུམ་དུ་བསགས་པའི་ཟག་བཅས་ཟག་
མེད་ཟུང་འཇུག་གིས་དགེ་བའི་རྩ་བ་ཅི་སྙེད་ཡོད་པ་དག་བློས་གཅིག་ཏུ་བསྡུས་ཤིང་། བཟླུམ་སྟེ། བསྡོམ་ནས་སེམས་ཅན་ཐམས་ཅད་ཀྱིས་
དོན་དུ་དམིགས་ཏེ། དཔལ་ལྡན་བླ་མ་དམ་པའི་དབང་བསྐུར་འབུལ་བར་བགྱིའོ། །ཐུགས་དགོངས་ཁྱད་པར་ཅན་ཡོངས་སུ་རྫོགས་པར་གྱུར་ཅིག །
མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱི་མི་ཁྱབ་པའི་སྒོ་ནས། བདག་གཞན་ནམ་མཁའ་དང་མཉམ་པའི་སེམས་
ཅན་གྱིས་འདྲེན་སྟོན་དམ་པ་མཛད་པར་གྱུར་ཅིག །དེ་ལས་བྱུང་བའི་བསོད་ནམས་ཀྱིས་བདག་གཞན་ནམ་མཁའ་དང་མཉམ་པའི་སེམས་ཅན་ཐམས་

༄༅། །ཅད་དཔལ་ལྡན་བླ་མ་དམ་པའི་ཐུགས་རྗེས་ཟིན་ཏེ་ཁམས་གསུམ་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་ལ་གྲོལ་ཐར་ནས་རྣམ་
པ་ཐམས་ཅད་མཁྱེན་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་མྱུར་དུ་ཐོབ་པར་གྱུར་ཅིག་དེ་མ་ཐོབ་ཀྱི་བར་དུ་ཡང་། སྐྱེ་བ་ནས་ཚེ་རབ་ཐམས་
ཅད་དུ་ངན་སོང་སྡུག་བསྔལ་མི་མྱོང་ཞིང་། རྟེན་ལྷ་མིའི་ལུས་ཕུན་སུམ་ཚོགས་པ་ཐོབ་ནས། བདེ་སྐྱིད་དཔལ་འབྱོར་ཕུན་སུམ་ཚོགས་པར་གྱུར་ཅིག །
མཐར་ཐུགས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་མྱུར་དུ་ཐོབ་པར་གྱུར་ཅིག །སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་དང་ཕྱོགས་
མེད་དུ་དར་ཞིང་རྒྱས་ལ་འཁོར་བ་མ་སྟོངས་ཀྱི་བར་དུ་རྫོགས་མི་སྲིད་པར་གྱུར་ཅིག །མན་ངག་འདི་ཡི་བསྟན་པ་ཡང་གདུལ་བྱ་སེམས་ཅན་ཐམས་ཅད་ཀྱི་
ཁར་ཁྱབ་སྟེ། དར་ཞིང་རྒྱས་ལ་འཁོར་བ་མ་སྟོངས་ཀྱི་བར་དུ་རྫོགས་མི་སྲིད་པར་གྱུར་ཅིག །མཐོང་ཐོས་དྲན་རེག །འཆད་ཉན་བཤད་བསྒྲུབ་བྱེད་

པའི་སེམས་ཅན་ཐམས་ཅད་ཀྱང་། འགལ་རྐྱེན་མེད་ཅིང་མཐུན་རྐྱེན་ཕུན་སུམ་ཚོགས་པ་འབད་མེད་ལྷུན་གྲུབ་དུ་འབྱུང་བར་གྱུར་ཅིག །གནས་སྐབས་
སུ་བདེ་བ་དང་ལྡན་སྡུག་བསྔལ་དང་བྲལ་ནས། མཐར་ཐུགས་སངས་རྒྱས་ཐོབ་པའི་ཐབས་སུ་གྱུར་ཅིག །བསྟན་འཛིན་གྱིས་སྐྱེས་བུ་ཐམས་ཅད་སྐུ་ཚེ་
རིང་བ་དང་། སྐུ་ཁམས་བཟང་བ་དང་། སྐུ་བསོད་ཆེ་བ་དང་། བསྟན་པ་ཕུན་སུམ་ཚོགས་པ་འབད་མེད་ལྷུན་གྱིས་གྲུབ་པར་གྱུར་ཅིག །རང་གཞན་
གྱིས་དོན་གཉིས་ཕུན་སུམ་ཚོགས་པ་འབད་མེད་ལྷུན་གྱིས་གྲུབ་པར་གྱུར་ཅིག །ཕྱོགས་བཅུའི་དགེ་འདུན་པ་རྣམས་ཀྱིས་ཆོས་སྤྱོད་བཅུའི་བསྒྲུབ་པ་གོང་ནས་
གོང་དུ་འཕེལ་ཞིང་འབྲས་བུ་མྱུར་དུ་ཐོབ་པར་གྱུར་ཅིག །ས་ཕྱོགས་དང་ཡུལ་རིས་རྒྱལ་ཁམས་ཐམས་ཅད་དུ། དུས་ཀྱིས་འཁྲུགས་པ་ཐམས་ཅད་ཞི་བར་གྱུར་
ཅིག །མཚོན་གྱིས་བསྐལ་པ་ཐམས་ཅད་ཉམས་པར་གྱུར་ཅིག །མི་ནད་དང་ཕྱུག་ནད་ཐམས་ཅད་རྒྱུན་ཆད་པར་གྱུར་ཅིག །མུ་གེའི་བསྐལ་པ་ཐམས་ཅད་ཉེ་

༄༅། །བར་ཞི་བར་གྱུར་ཅིག །ཆར་ཆུ་དུས་སུ་འབབ་པར་གྱུར་ཅིག །ལོ་འབྲས་རྟག་ཏུ་ལེགས་པར་གྱུར་ཅིག །སེམས་ཅན་ཐམས་ཅད་བདེ་
སྐྱིད་དཔལ་འབྱོར་ཕུན་སུམ་ཚོགས་པའི་བསྐལ་པ་དམ་པ་དང་ལྡན་པར་གྱུར་ཅིག །མཐར་ཐུགས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་
པོ་ཆེ་མྱུར་དུ་ཐོབ་པར་གྱུར་ཅིག །འདས་དང་མ་འོང་ད་ལྟ་དུས་གསུམ་གྱིས་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས་སྨོན་ལམ་བཏབ་པ་བཞིན་དུ། 
བདག་ཅག་རྣམས་ཀྱིས་འགྲུབ་པར་གྱུར་ཅིག །མྱུར་དུ་འགྲུབ་པར་གྱུར་ཅིག །དཀོན་མཆོག་གསུམ་གྱིས་བདེན་པས་དེ་ཁོ་ན་བཞིན་དུ་འགྲུབ་པར་གྱུར་ཅིག །
དཀོན་མཆོག་གསུམ་གྱིས་བདེན་པས་དེ་ཁོ་ན་བཞིན་འགྲུབ་པར་གྱུར་ཅིག །དཀོན་མཆོག་གསུམ་གྱིས་བདེན་པས་དེ་ཁོ་ན་བཞིན་དུ་འགྲུབ་པར་གྱུར་ཅིག བསོད་
ནམས་འདིའི་ཐམས་ཅད་གཟིགས་པ་ཉིད། །ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། །སྐྱེ་རྒས་ན་འཆིའི་རྦ་བརླབ་འཁྲུགས་པ་ཡི། །སྲིད་པའི་མཚོ་

ལས་འགྲོ་བ་མ་ལུས་སྒྲོལ་ཤིང་འདྲེན་པར་ཤོག །ཆོས་དབྱིངས་བྱང་ཆུབ་སེམས་ཀྱིས་དཀྱིལ་འཁོར་དུ། །བདག་སོགས་སེམས་ཅན་ཐམས་ཅད་ཀྱིས། །དུས་གསུམ་
བསགས་དང་རྟོགས་པ་ཡི། །འགྲོ་དྲུག་སེམས་ཅན་མ་ལུས་པ། །སྐུ་ལྔ་ཡོངས་རྫོགས་སངས་རྒྱས་མྱུར་ཐོབ་ཤོག །ཨེ་མ་ཧོ། མན་ངག་ཟབ་དོན་སྙིང་པོའི་ནམ་
མཁའ་ལ། །རང་བཟོ་གཟུ་ལུམ་ར་ཆོད་སྤྲིན་ཚོགས་དང་། །ཚད་མ་གསུམ་གྱི་ཉི་ཟླ་སྐར་གསུམ་བཀྲ། །ཟབ་ཡངས་རྒྱ་ཆེ་མན་ངག་འོད་སྟོང་གིས། །སྐལ་
ལྡན་གདུལ་བྱའི་མ་རིག་མུན་སེལ་ནས། །རིག་པ་ཡེ་ཤེས་སྣང་བ་ཕྱོགས་མེད་རྒྱས། །མུན་སེལ་དཔལ་གྱིས་སྒྲོན་མེ་རྒྱས་གྱུར་ཅིག །དེ་ལྟར་མུན་སེལ་
སྒྲོན་མེ་འདི། །མཁའ་འགྲོ་ཆོས་སྐྱོང་རྣམས་ལ་གཏད། །ཤིན་ཏུ་དམ་པའི་དོན་གཉེར་མཛོད། །བདག་གིས་སྨོན་ལམ་བཏབ་པ་བཞིན། །རབ་ཏུ་
འགྲུབ་པའི་ཕྲིན་ལས་མཛོད། །འདི་ནས་མ་འོང་དུས་ཀྱི་ཚེ། །མུན་སེལ་དཔལ་གྱི་སྒྲོན་མ་འདི། །ཡིག་ནག་མ་སྤེལ་སྙན་བརྒྱུད་སྤེལ། །བཤད་རྒྱུད་

༄༅། །མ་སྤེལ་བསྒྲུབ་རྒྱུད་སྤེལ། །གླེགས་ལོང་མ་སྤེལ་ཉམས་ལེན་སྤེལ། །སྐལ་མེད་མ་སྤེལ་སྐལ་ལྡན་སྤེལ། །མ་སྤེལ་
བཞི་དང་སྤེལ་བརྒྱད་འདི། །དོན་དང་མཐུན་པར་མ་བྱས་ན། །དུས་གསུམ་རྒྱལ་བའི་བཀའ་དང་འགལ། །མཁའ་འགྲོ་ཆོས་སྐྱོང་བཀའ་ཆད་འོང་། །
དེ་བས་དོན་དང་མཐུན་པར་མཛོད། །རྫོགས་པ་ཆེན་པོ་མན་ངག་ཟབ་དོན་སྙིང་པོ་མུན་སེལ་དཔལ་གྱི་སྒྲོན་མེ་རྫོགས་སོ། །ཤུབྷུཾ།། །།དགེ་ལེགས་འཕེལ།། །།
