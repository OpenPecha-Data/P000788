༄༅། །ཀློང་གསལ་རྡོ་རྗེ་སྙིང་པོའི་ཁྲིད་ཀྱི་རིམ་པ་གསལ་བར་བྱེད་པའི་ཟིན་ཐོ་ཟབ་ལམ་ནོར་བུའི་མེ་ལོང་ཞེས་བྱ་བའི་ཕྱི་དུམ་བཞུགས་སོ། །

༄༅༅། །གཉིས་པ་རྒྱུ་མཐུན་རྐྱེན་ཚོགས་བསགས་པ་ལ་བརྟེན་ནས་འབྲས་བུ་ཡེ་ཤེས་
ཀྱི་ཚོགས་རྫོགས་པར་བྱེད་པ་མཎྜལ་གྱི་ཁྲིད་ལ། ངོ་བོ། ངེས་ཚིག །དབྱེ་བ། འབུལ་བའི་
དུས༑ དགོས་ཆེད་ཕན་ཡོན་བསྟན་པའོ། །དང་པོ་ངོ་བོ་ནི། བསོད་ནམས་ཀྱི་ཚོགས་
ལ་བརྟེན་ནས་ཐམས་ཅད་མཁྱེན་པའི་གོ་འཕང་ཐོབ་པར་བྱེད་པའི་རྣམ་དཀར་ཀྱི་ལས་

༄༅༅། །སོ༑ །དེའང་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་གཞི་ལམ་
འབྲས་གསུམ་གྱི་མཚན་ཉིད་ཅན་དུ་བཞུགས་པ་ལས། གཞི་སེམས་ཅན་རྣམས་ལ་ཆོས་ཉིད་ཡོངས་
སུ་གྲུབ་པའི་དེ་བཞིན་ཉིད་རིས་མེད་ཀུན་ཁྱབ་ཆེན་པོར་ལྷུན་གྱིས་གྲུབ་པ་གཞིའི་དུས་སུ་འཁོར་བ་དང་། 
འབྲས་བུའི་དུས་སུ་མྱང་འདས། ལམ་དུས་སུ་ཚོགས་གཉིས་ཀྱི་སྒོའི་རྣམ་པ་ཅན་དུ་སྣང་ཞིང་། གང་

ཟག་གིས་བསོད་ནམས་དང་ཡེ་ཤེས་ཀྱི་ཚོགས་ལ་གོམས་པ་ལྷུར་བླངས་པས་གློ་བུར་པའི་དྲི་མ་སྤངས། གཞི་གནས་ཀྱི་ཡོན་ཏན་མངོན་པར་རྟོགས་
པ་མཐར་ཕྱིན་པའི་དུས་དེར། སངས་རྒྱས་ཀྱི་གོ་འཕང་ཞེས་མིང་དུ་གྲུབ་སྟེ། རྒྱན་སྟུག་པོ་བཀོད་པའི་མདོ་ལས། ཀུན་གཞི་དྲི་མེད་བསོད་
ནམས་ཀྱིས། །དེ་བཞིན་གཤེགས་པར་འགྱུར་བ་ཡིན། །དེ་ཉིད་རྟོགས་ནས་མཐོང་བ་ནི། །རྣལ་འབྱོར་འཇིགས་མེད་རྣལ་འབྱོར་རོ། །ཞེས་
སོ༑ །དེས་ན་ཆོས་ཉིད་རང་གི་ངོ་བོ་རང་བཞིན་གྱིས་རྣམ་པར་དག་པ་ཡིན་ཀྱང་། གློ་བུར་གྱི་སྒྲིབ་གཉིས་བག་ཆགས་དང་བཅས་པ་ཤིན་ཏུ་རྣམ་
པར་བྱང་བའི་དག་པ་གཉིས་ལྡན་གྱི་སངས་རྒྱས་ཐོབ་པར་བྱེད་པའི་རྒྱུ་ནི་ཐབས་ཤེས་ཀྱི་ཚོགས་རླབས་པོ་ཆེ་བསགས་པ་ལས་གཞན་མ་མཆིས་ཏེ། 
མདོ་ལས། ཇི་སྲིད་ཚོགས་གཉིས་དམ་པ་དེ་ནི་མ་རྫོགས་པར། །དེ་སྲིད་སྟོང་ཉིད་དམ་པ་དེ་ནི་རྟོགས་མི་ནུས། །ཞེས་སོ། །རྒྱུ་ཚོགས་དེ་

༄༅། །ལ་བརྟེན་པས་དུས་ཉེ་རིང་མེད་པར་ལམ་ལྔ་དང་། ས་བཅུས་བསྡུས་པའི་བྱང་ཆུབ་ཕྱོགས་ཀྱི་ཆོས་རྣམས་ཡོངས་སུ་རྫོགས་
པ་ལས་བྱང་ཆུབ་ཀྱི་འབྲས་བུ་བླ་ན་མེད་པ་ལ་རེག་པར་འགྱུར་བའི་སྐབས་ནི། མཁས་མཆོག་དབྱིག་གཉེན་གྱིས། དེ་ལྟར་བསོད་ནམས་ཡེ་ཤེས་
ཀྱིས༑ །རང་བཞིན་ཆུ་བོས་འགེངས་པ་དག །འགྲོ་བའི་ཐར་ལམ་གཅིག་ཏུ་མཁས། །བྱང་ཆུབ་ལག་པའི་མཐིལ་ན་གནས། །ཞེས་སོ། །
དེ་ལས་བསོད་ནམས་ཀྱི་ཚོགས་བསགས་པ་མཐའ་དག་གིས་ནང་ནས་ཐུན་མོང་མ་ཡིན་པའི་དགེ་རྩ་རྒྱ་ཆེན་པོར་འགྱུར་བའི་ཐབས་ཞིང་ཁམས་རྒྱ་
མཚོ་འབུལ་བ་ནི་བྱེ་བྲག་གི་དངོས་དོན་ནོ། །དེ་སྐད་དུ་ཀློང་གསལ་འབར་མའི་རྒྱུད་ལས། ས་ཤིང་རིན་ཆེན་མཎྜལ་ལ། །དམིགས་རྟེན་བྱས་པ་
སྐུ་གསུམ་གྱི། །མཎྜལ་རྒྱས་བསྡུས་མང་པོ་འབུལ། །དེ་ཡིས་བདག་རྒྱུད་ཚོགས་གཉིས་རྫོགས། །ཞེས་སོ། །གཉིས་པ་ངེས་ཚིག་ནི། 

མ་ཌི་རྒྱན་གྱི་བྱིངས་ལ། ཨ་འགྲོ་བས་ནུམ྄་དང་། ཨལ་རྐྱེན་དུ་བྱས་པས། མཎྜལ་གྲུབ་པ་རྒྱན་དང་དཀྱིལ་འཁོར་ལ་འཇུག་སྟེ། མེ་ཏོག་
བཀོད་པའི་རྒྱུད་ལས། སངས་རྒྱས་ཞིང་ཁམས་ཐམས་ཅད་ལ། །སྟོང་གསུམ་ཞིང་ཁམས་མ་ལུས་པ། །འདོད་པའི་ཡོན་ཏན་བརྒྱན་པ་
ཡིས༑ །མཆོད་ནས་སངས་རྒྱས་ཡེ་ཤེས་རྫོགས། །ཞེས་གསུངས་པ་སྒྲ་དོན་གྱི་བཤད་པ་ལའང་འཇུག་གོ། །འདི་ལ་ཕྱི་ནང་གསང་གསུམ་
ལས༑ དང་པོ་ཕྱི་མཚན་ཉིད་ཐེག་པ་ལྟར་ན། མཎྜ་སྟེ་སྙིང་པོའི་དཀྱིལ་འཁོར། ལ་ནི་ལེན་ཅིང་འཛིན་པ་སྟེ། འགོག་ལམ་གྱི་བདེན་
པས་ཆོས་ཀྱི་རྒྱལ་སྲིད་བསྒྲུབ་པའི་སྙིང་པོའམ། གཞི་འཛིན་པའི་སླད་དུ་བསོད་ནམས་ཀྱི་བགྱི་བ་རླབས་པོ་ཆེ་བསགས་ཏེ། མངོན་མཐོའི་
དཔལ་ཡོན་སྦྱིན་པའི་ཉེར་རྒྱུར་འགྱུར་བས་དེ་སྐད་དུ་གྲགས་སོ། །གཉིས་པ་ནང་གསང་སྔགས་འབྲས་བུའི་ཐེག་པ་ལྟར་བརྗོད་ན། ཡེ་ཤེས་

༄༅། །ཐིག་ལེ་ལས། མ་ནི་ཡིག་འབྲུ་འདབ་མར་བརྗོད། །ཎ་ཡི་ཡིག་འབྲུ་ལྟེ་བར་དྲན། །ཌ་ཡི་ཡིག་འབྲུ་གེ་སར་དག །ལ་ཡི་
ཡིག་འབྲུ་རེ་རེ་ལྟ། །ཞེས་གསུངས་པས། ཆུ་སྐྱེས་ཀྱི་མཚོན་དཔེས་བརྗོད་པའི་དཀྱིལ་འཁོར་དང་། ནང་ལྟར་དུ་རྣམ་ཐར་སུམ་ལྡན་རྡོ་རྗེ་བཙུན་མོའི་
བྷ་ག་ལའང་། དེ་ཉིད་ཀྱིས་བརྡས་བརྗོད་པས། གསང་བ་ཡུམ་གྱི་མཁའ་དུས་གསུམ་གྱི་སངས་རྒྱས་ཐམས་ཅད་གང་ལ་མངོན་པ་རྫོགས་པར་
འཚང་རྒྱ་བའི་གནས་སུ་གྲུབ་བོ། །གསུམ་པ་གསང་བ་ལྟར་ན། ཡུལ་དེ་ལ་རྣམ་པ་ཐམས་ཅད་ཀྱི་མཆོག་དང་ལྡན་པའི་ཡེ་ཤེས་རྡོ་རྗེའི་རོལ་པས་
ཚོགས་རྣམ་པ་གཉིས་གཅིག་ཅར་དུ་རྫོགས་པ་སྟེ། སྤྲོས་མཚན་གྱི་ཡུལ་གང་གིས་ཀྱང་བརྟག་པར་བྱར་མེད་པའི་འོད་གསལ་དྷུ་ཏིའི་དབྱིངས་སུ། 
རོ་རྐྱང་གི་ལམ་ནས་གཉིས་འཛིན་དང་བཅས་རྒྱུ་བའི་རྟོག་ཚོགས་ལས་རླུང་གི་གཞོན་པའི་རྒྱུ་བ་ཐམས་ཅད་འགགས་པས་འཆིང་བྱེད་རྩའི་མདུད་པ་

རྣམས་དབྱིངས་སུ་ཡལ་བ་ལས། ས་བཅུ་ལམ་ལྔའི་མངོན་པར་རྟོགས་པའི་ཡོན་ཏན་གྱི་ཚོགས་རྣམས་ཇི་བཞིན་པ་མངོན་དུ་གྱུར་ནས་སྡུག་
བསྔལ་མཐའ་དག་བདེ་བ་ཆེན་པོའི་དཀྱིལ་འཁོར་དུ་གནས་ཡོངས་སུ་གྱུར་པ་ནི། དོན་དམ་འགྱུར་བ་མེད་པ་རང་བཞིན་ལྷུན་གྲུབ་ཀྱི་དཀྱིལ་
འཁོར་ཡིན་ཞིང་། དེ་ཉིད་ལྷག་པའི་ཏིང་འཛིན་སོགས་དཀྱིལ་འཁོར་ཐམས་ཅད་ཀྱི་འབྱུང་གནས་ཡིན་ཏེ། གསང་བ་སྙིང་པོ་ལས། བསོད་
ནམས་ཚོགས་ཆེན་ཀུན་ཏུ་རྫོགས། །རང་རིག་མཐའ་དབུས་མེད་པའི་དཀྱིལ། །ཡེ་ཤེས་བཞི་འཕྲོ་འཁོར་ལོའི་ཚུལ། །ཞེས་གསུངས་པ་
བཞིན༑ འདི་ལྟར་རྒྱལ་བ་སྲས་དང་བཅས་པ་ཐམས་ཅད་ཀྱིས་ཐོག་མར་བྱང་ཆུབ་ཏུ་ཐུགས་བསྐྱེད་པ་ནས་བཟུང་སྟེ། འབྲས་བུའི་མཐར་
ཐུག་གི་བར་གྱི་རྣམ་བྱང་གི་ཆོས་ཐམས་ཅད་ཀྱི་གཞིའམ་རྟེན་དུ་གྱུར་པ་ནི། སྦྱིན་སོགས་ཕ་རོལ་ཏུ་ཕྱིན་པ་དྲུག་གི་རང་བཞིན་དུ་གནས་པ་

༄༅། །རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གང་ལ་བསླབས་པའི་སྤྱོད་ཚུལ་ཐམས་ཅད་ཀྱི་ནང་ནས་ཆེས་མཆོག་དང་། ཕུལ་
དང་༑ རབ་ཏུ་གྱུར་པ་སྟེ། བཤེས་སྤྲིོང་ལས། སྦྱིན་དང་ཚུལ་ཁྲིམས་བཟོད་བརྩོན་བསམ་གཏན་དང་། །དེ་བཞིན་ཤེས་རབ་གཞོམ་མེད་ཕ་
རོལ་ཕྱིན། །འདི་དག་རྒྱལ་མཛོད་སྲིད་པའི་རྒྱ་མཚོ་ཡི། །ཕ་རོལ་ཕྱིན་པ་རྒྱལ་བའི་དབང་པོ་མཛོད། །ཅེས་སོ། །དེའང་ཆོས་དང་ཟང་ཟིང་། 
མི་འཇིགས་པ་སྟེ་སྦྱིན་པ་རྣམ་པ་གསུམ། ཉེས་སྤྱོད་སྡོམ་པ། དགེ་བ་ཆོས་སྡུད། སེམས་ཅན་དོན་བྱེད་དེ་ཚུལ་ཁྲིམས་རྣམ་པ་གསུམ། 
གནོད་པ་ལ་ཇི་མི་སྙམ་པ་མི་མཇེད་པའི་བཟོད་པ། ཆོས་ཕྱིར་དཀའ་བའི་ལས་མཐའ་དག་བཟོད་པ། སྟོང་ཉིད་ཟབ་མོ་ལ་མི་སྐྲག་པ་སྟེ་བཟོད་
པ་རྣམ་པ་གསུམ། བསམ་བ་གོ་ཆ་ཆེན་པོ་བགོ་བའི་བརྩོན་འགྲུས་སྦྱོར་བ་ལག་ལེན་ལ་འདེབས་པའི་བརྩོན་འགྲུས། ཕུལ་བྱུང་གི་ལས་ལ་

ཆོག་པར་མི་འཛིན་པར་མངོན་པར་སྤྲོ་བའི་བརྩོན་འགྲུས་ཏེ། བརྩོན་འགྲུས་རྣམ་པ་གསུམ། གཟུགས་མེད་དང་ཆ་མཐུན་བྱིས་པ་ཉེར་སྤྱོད་ཀྱི་
བསམ་གཏན། ཚོགས་སྦྱོར་གྱི་ཏིང་ངེ་འཛིན་ལམ་དུ་བྱེད་པ་དོན་རབ་འབྱེད་པའི་བསམ་གཏན། ཟག་མེད་ཀྱི་ཆོས་ཉིད་ལ་འཇུག་པ་དེ་བཞིན་
ཉིད་ཀྱི་བསམ་གཏན་ཏེ། བསམ་གཏན་རྣམ་པ་གསུམ། མང་དུ་ཐོས་པ་ལུང་གི་ཡོན་ཏན། ལུང་དོན་རིགས་པས་འབྱེད་པའི་བསམ་པ། 
ཡིན་ཚུལ་སེམས་ཐོག་ཏུ་འབེབས་པའི་སྒོམ་པ་སྟེ། ཤེས་རབ་རྣམ་པ་གསུམ། དེ་དག་སོ་སོའི་མི་མཐུན་ཕྱོགས་ཀྱི་རྐྱེན་དང་བྲལ་བའི་ཕ་
རོལ་ཏུ་ཕྱིན་པ་དྲུག་གི་རང་བཞིན་ཐམས་ཅད་མཎྜལ་གྱི་ཆོས་ལ་ལེགས་པར་ཚང་བའི་ཚུལ། མཎྜལ་གྱི་མདོ་ལས། བ་ལྕི་ཆུར་བཅས་སྦྱིན་
པ་སྟེ། །བྱི་དོར་བྱས་པ་ཚུལ་ཁྲིམས་ཡིན། །སྲོག་ཆགས་བསལ་བ་བཟོད་པ་སྟེ། །བརྩོན་འགྲུས་བྱ་བ་བྱེད་ལ་བརྩོན། །བསམ་

༄༅། །གཏན་དེར་སེམས་སྐད་ཅིག་མ། །རི་མོ་ལེགས་འབར་ཤེས་རབ་བོ། །ཞེས་སོ། གསུམ་པ་དབྱེ་བ་ལ། སྦྱོར་དངོས་རྗེས་
གསུམ༑ དང་པོ་སྦྱོར་བ་ལ། སྤྱིར་དགོས་པའི་རྒྱུ། ཚོམ་བུའི་རྒྱུ། བྱུག་རྫས་ཀྱི་རྒྱུ་དང་གསུམ། དང་པོ་སྤྱིར་དགོས་པའི་རྒྱུ་ལ། རབ་རིན་པོ་
ཆེ༑ འབྲིང་ལི་དང་མཁར་བ་དུང་དཀར་སོགས་རྒྱུ་དག་པ། ཐ་མ་རྡོ་ཤིང་སོགས་གང་འབྱོར་གྱི་དངོས་པོ་ལ། སྟེང་ཁོད་སྙོམས་པ། ངོས་
འཇམ་པོ། བྱི་དོར་ལེགས་པར་བྱེད་པ། གས་ཆགས་གྲུམ་པ་སོགས་སྐྱོན་ཅན་མ་སོང་བ། དེའང་རྒྱུ་ས་ཤིང་གི་མཎྜལ་ཡིན་ན། ཁྲུ་གང་བས་
ཆུང་མི་རུང་། རིན་པོ་ཆེ་ཡིན་ན་སོར་བཞི་ཡན་ཆད་འབུར་རུང་བར་ཟབ་དོན་སྙིང་པོ་དང་། ཀ་དག་ཀློང་ཡང་སོགས་ལས་གསུངས་སོ། །གཉིས་
པ༑ ཚོམ་བུའི་རྒྱུ་ལ། རབ་རིན་པོ་ཆེ་གཡུ་བྱིར་མུ་མེན་སོགས། འབྲིང་ལ་འབྲས་བུ་གསུམ་བཟང་དྲུག་སོགས་སྨན་གྱི་རིགས། ཐ་མ་འབྲས་

གྲོ་སོགས་འབྲུ་སྣ་ཚོགས། དེ་ཡང་མ་འབྱོར་ན། མེ་ཏོག་གམ་རྡོ་ཤིང་སོགས་ཇི་ལྟར་འབྱོར་བའི་དངོས་པོ་ལེགས་པ། དག་གཙང་སྐྱོན་མེད་ལ་
བྱས་ཀྱང་བསམ་པ་དག་ན་རུང་སྟེ། ཞིང་གི་ཁྱད་པར་དཀོན་མཆོག་གསུམ་གྱི་ཡོན་ཏན་ལ་ཚད་བཟུང་མེད་པའི་ཕྱིར། སྔོན་ཁྱེའུ་ཞིག་གིས་
བཅོམ་ལྡན་འདས་ཀྱི་སྐུ་ལ་དད་པའི་སེམས་ཀྱིས་ས་སྤར་གང་གཏོར་བས་ཁྱེའུ་དེ་སྐྱེ་བ་དེའི་འོག་ཏུ་རྒྱལ་པོ་མྱ་ངན་མེད་དུ་གྱུར་པ་དང་། དེ་བཞིན་
དུ་དེ་བཞིན་གཤེགས་པ་ལ་དད་པའི་སེམས་ཀྱིས་ཐལ་བ་གཏོར་བའི་དགེ་བའི་རྩ་བས་ཀྱང་བསྐལ་པ་གྲངས་མེད་པར་བདེ་བ་ཉམས་སུ་མྱོང་བ་
དང་༑ སངས་རྒྱས་ལ་དམིགས་ནས་མེ་ཏོག་ཞིག་ནམ་མཁར་གཏོར་བ་དང་། མཆོད་རྟེན་ལ་ཕྱག་གུས་པ་རེ་བཙལ་བས་ཀྱང་། སྔོན་གྱི་
མཐའ་མི་མངོན་པ་དེ་ཙམ་གྱི་འཁོར་ལོས་སྒྱུར་བའི་རྒྱལ་པོར་འགྱུར་བར་གསུངས་པ་བཞིན་ནོ། །གསུམ་པ་བྱུག་པའི་རྫས་བ་བྱུང་ལྔ་ནི། 

༄༅། །གཞུང་གཞན་དུ། གོའི་སྒྲ་ལ། དེ་ལས་དེ་བྱུང་གི་དོན་དུ། མ་ཡཊ྄་སྦྱར་བས་གོ་མ་ཡ་སྟེ་བ་བྱུང་ལ་འཇུག་པ་དང་། བྱུག་
རྫས་གཞན་ལའང་སྒྲ་དེ་དག་འཇུག་པ་ཡོད་དོ། །བྱ་རྒྱུད་ལེགས་གྲུབ་ལས། དམར་ཟལ་བ་ཡི་འོ་མ་དང་། །བ་ཡི་ཞོ་དང་བ་ཡི་མར། །བ་
གཅིན་བ་ཡི་ལྕི་བ་དང་། །ཞེས་གསུངས་པ་ལྟར། འདིར་མ་ཟད། དཀྱིལ་འཁོར་ལ་སོགས་པའི་ཆག་ཆག་དང་། བུམ་རྫས་ཁྲུས་ཆལ་གྱི་
རྫས་སོགས་ལའང་ཉེ་བར་མཁོ་བ་མང་བས་ལག་ལེན་གྱི་ཚུལ་ནི། རྒྱ་གར་མཁས་པའི་ཚུལ་དང་། བོད་ཀྱི་བླ་མ་ཁ་ཅིག་བཞེད་པའི་ཕྱོགས་
སོ༑ །དང་པོ་ནི། སློབ་དཔོན་སངས་རྒྱས་གསང་བས། དང་པོ་དཀྱིལ་འཁོར་ཆེ་ཆུང་གི། །བསྐུས་པས་ཡོག་པའི་མར་བཤམས་ལ། །
ལྕི་བ་དངོས་པོ་ཉི་ཤུ་འགྱུར། །འོ་མ་དག་དང་ཞོ་དག་ཀྱང་། །དང་པོ་མར་གྱི་སུམ་འགྱུར་རོ། །དང་པོ་ལྕི་བ་བཙིར་བ་ཡང་། །དང་པོར་

ཆུ་ཡིས་སྣོས་ལ་བཙིར། །དེ་ནས་ཚགས་ཀྱིས་བཙགས་བྱས་ཏེ། །དེ་ནས་དེ་རྣམས་སྦྱར་བྱས་ལ། །ཞག་ནི་གཉིས་དང་གསུམ་བར་དུ། །
དེ་ནི་རས་སུ་བཅུག་པ་ཡང་། །ཉི་མ་གཉིས་བར་མ་ཆོད་པར། །ཉི་མ་བདུན་དུ་རིམ་གྱིས་བྱུག །ཅེས་མར་དེ་ཉིད་སྦྱར་གཞིར་བྱས་ནས་
གཞན་བཞི་པོའི་སྦྱོར་སྡེ་ཚད་ཅན་དུ་གསུངས་པ་ལས་བསྐོལ་བའི་རྒྱུ་མཚན་མ་བཤད་ཀྱང་། དགྲ་ལས་རྣམ་རྒྱལ་གྱིས། སྣོད་གཙང་
བསྐོལ་ཏེ་ཆུ་རྣམས་དབོ། །ཚིག་མ་བོར་ཏེ་དབུས་ཀྱི་ཆས། །ཞེས་གསུངས་པ་གང་ཡང་རུང་བར་བྱ་བ་ཡིན་ནོ། །གཉིས་པ་བོད་མཁས་
པའི་ཡིག་ཆ་ལས། དགོན་པའི་རྩྭ་ཟོས་གཙང་མ་ཡི། །བ་ཡི་མར་དང་འོ་མ་ཞོ། །བཤང་བ་གཅིན་དང་བཅས་པ་ལ། །བ་བྱུང་ལྔ་ཞེས་
རྒྱལ་བས་གསུངས། །བརྔས་པའི་རྩྭ་དང་སྦང་མ་སོགས། །མི་གཙང་སྣ་ཚོགས་ཟོས་པ་ཡི། །བ་ཡི་རྣམ་ལྔས་གོ་མི་ཆོད། །དེས་ན་

༄༅། །གཙང་མ་སྨོས་པ་ཡིན། །དགོས་དུས་དེ་རྣམས་རྙེད་དཀའ་བས། །རིལ་བུ་བསྒྲུབ་པའི་ཆོ་ག་བཤད། །ལྕི་བ་ས་ལ་མ་ལྷུང་
བ༑ །ཉི་མ་ལ་བསྐམས་གྲིབ་མར་བཏགས། །དེ་ལ་གཅིན་བསྲེས་སླར་ཡང་བསྐམ། །དེ་ལྟར་ལན་གསུམ་བྱས་པ་ལས། །མར་དང་འོ་
མ་ཞོ་བསྲེས་ཏེ། །བྱིའུའི་སྒོ་ངའི་ཚད་ཙམ་དུ། །རིལ་བུ་བྱས་ལ་གྲིབ་བསྐམ་བྱ། །འདི་ནི་བླ་མའི་མན་ངག་ཡིན། །ཞེས་བཤད་ཅིང་དེའང་
བ་རྙེད་པས་མི་ཆོག་ཁ་དོག་སེར་སྐྱའམ། མ་རྙེད་ན་དམར་པོ་ལའང་རུང་བའི་བེའུ་ཐོག་མར་སྐྱེས་པ་འཇིག་རྟེན་པ་རྣམས་བ་གསར་དུ་འབོད་
པ་དེ་ཡིན་ཞིང་། མཚན་ཉིད་ཚང་བའི་བ་དེ་ལ་གླང་ཆེན་རྩི་ཞེས་བྱ་བའི་སྨན་ཡོན་ཏན་ལྔ་ཚང་བ་ཞིག་ཡོད་པས། གདོན་བགེགས་ཐུབ་པ་དང་། 
འདུ་བའི་ནད་སེལ་བ་དང་། དྲི་ཞིམ་པ་དང་། འགྲོ་བ་དབང་དུ་འདུ་བ་དང་། ཤིན་ཏུ་གཙང་བ་རྣམས་ཡོད་པའི་ཕྱིར་རོ། །གཉིས་པ་དངོས་

གཞིའི་དབྱེ་བས་ཇི་ལྟར་འབུལ་ཚུལ་ལ། སྒྲུབ་པའི་མཎྜལ་དང་། མཆོད་པའི་མཎྜལ་གཉིས། དང་པོ་སྒྲུབ་པའི་མཎྜལ་ལ། ཚོགས་
བསགས་ཡུལ་གྱི་ཞིང་སྒྲུབ་པ་དང་། སྐུ་གསུམ་གྱི་ཚོགས་ཞིང་བྱེ་བྲག་ཏུ་བཤད་པ་གཉིས། དང་པོ་ཚོགས་བསགས་པའི་ཡུལ་གྱི་ཞིང་
སྒྲུབ་པ་ལ། ཐོག་མར་མཆོད་པའི་ཡུལ་ཚོགས་ཞིང་གི་དམིགས་རྟེན་དུ་བཤམས་པ་ནི། མཎྜལ་དེ་ཉིད་ཡིག་བརྒྱ་ལན་གསུམ་བཟླ་བ་དང་
མཉམ་དུ་ཕྱིས་པས་སྒྲིབ་གཉིས་བག་ཆགས་དང་བཅས་པ་བྱང་ཞིང་དག་པར་བསམ་ལ། དྲི་བཟང་དང་བ་བྱུང་གིས་ཆག་ཆབ་གདབ་ནས། 
ཚོམ་བུ་ལྔ་བཀོད་དེ། མཆོད་སྟེགས་ལ་སོགས་པར་འགོད། རྒྱུ་བཟང་སྤུས་གཙང་བཀོད་ལེགས་ཀྱི་མཆོད་པས་བསྐོར། སྐུ་གསུང་
ཐུགས་རྟེན་གྱི་མདུན་ནས་འབུལ་བའམ། མ་འབྱོར་ན་སྒྲུབ་པའི་མཎྜལ་མེད་ཀྱང་རུང་། ཚོགས་ཞིང་ཡིད་ཀྱིས་གསལ་གདབ་གསུངས། 

༄༅། །གང་ལྟར་ཡང་བསྒོམ་རིམ་ནི། བདག་ཉིད་རྡོ་རྗེ་སེམས་དཔའི་ནམ་མཁའ་རུ༔ རྩ་བའི་བླ་མ་པདྨའི་སྐུར་བཞེངས་ནས༔ 
ཕྱོགས་བཅུའི་སངས་རྒྱས་མ་ལུས་འཁོར་དང་བཅས༔ བདག་སོགས་སྨིན་གྲོལ་མཛད་པའི་དཔལ་དུ་རོལ༔ ཞེས་པས། བད༷ག་ཉི༷ད་རྡོ༷་
རྗེ༷་སེ༷མས་དཔ༷འ་གསལ་བའི་མདུན་གྱི་ན༷མ་མཁ༷འ་རུ༷་ཚོགས་ཞིང་གི་རྟེན་དེ་ཉིད། དམིགས་པ་མེད་པའི་སྟོང་པ་ཉིད་ཀྱི་ངང་ལས། སྒྱུ་མ་
མཁན་པོས་སྒྱུ་མའི་སྤྲུལ་བསྒྱུར་བཞིན་དུ། རྟེན་གཞལ་ཡས་ཁང་གྲུ་བཞི། སྒོ་བཞི། རྟ་བབས་སོགས་རྣམ་པ་གསལ་ཞིང་མ་འདྲེས་པ་
ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་ཀྱི་ཚོམ་བུ་པད་ཟླའི་སྟེང་སེངྒེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དུ་
པདྨ་ཉི་ཟླ་བརྩེགས་པའི་གདན་ལ། ཐུགས་ཀྱི་ངོ་བོ་རང་ལ་བཀའ་དྲིན་ཆེ་བའི་རྩ༷་བ༷འི་བླ༷་མ༷་དེའི་སྐུའི་རྣམ་པ་པ༷དྨ༷འི་སྐུ༷ར་བཞེ༷ངས་ན༷ས་བཞུགས་

པ་སྐྱབས་འགྲོའི་སྐབས་ཀྱི་ཚོགས་ཞིང་ལྟར་ལ། རྫོགས་ཆེན་བརྒྱུད་པའི་བླ་མ་ཐམས་ཅད་དང་དམ་ཚིག་དབང་གི་སློབ་དཔོན། མན་ངག་
ལུང་གི་སློབ་དཔོན། ཤེས་རབ་རྒྱུད་ཀྱི་སློབ་དཔོན། ཆགས་ཉམས་སྐོང་བའི་སློབ་དཔོན་སོགས་རྒྱ་བོད་ཀྱི་རིག་འཛིན་རྣམས་ཀྱིས་བསྐོར་
བ༑ གཡས་ཀྱི་ཚོམ་བུ་སེང་ཁྲི་པད་ཟླར་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ། ཕྱོ༷གས་བཅུ༷འི་ས༷ངས་རྒྱ༷ས་མ༷་ལུ༷ས་
པས་བསྐོར་བ། རྒྱབ་ཀྱི་ཚོམ་བུ་སེང་ཁྲི་པད་ཟླར་ཤེར་ཕྱིན་དང་རྫོགས་ཆེན་གྱི་རྒྱུད་གཙོ་བོར་བྱས་པའི་ལུང་དང་རྟོགས་པའི་གསུང་རབ་གླེགས་
བམ་གྱི་རྣམ་པ་ཆོས་ཀྱི་རང་སྒྲ་སྒྲོགས་པ། གཡོན་དུ་རྒྱལ་བ་བྱམས་པ་སོགས་རིགས་གསུམ་གྱི་བྱང་ཆུབ་སེམས་དཔའ་ལ་ཕྱོགས་བཅུའི་
འཕགས་ཚོགས་དགེ་འདུན་གྱིས་བསྐོར་བ། མདུན་དུ་སེང་ཁྲི་པད་ཟླའི་གདན་ཁྱད་པར་དུ་མཐོ་བའི་སྟེང་རང་ཉིད་ཀྱི་ལྷག་པའི་ལྷ་ལ་རྒྱུད་སྡེ་

༄༅། །བཞིའི་ཡི་དམ་ཞི་ཁྲོས་བསྐོར་བ། མཚམས་སུ་ཆོས་སྲུང་། ཕྱི་འཁོར་དཔའ་བོ་མཁའ་འགྲོ་དཀར་ཕྱོགས་སྐྱོང་བ་ཐམས་ཅད་
ཀྱིས་བསྐོར་བ་འཁོ༷ར་ད༷ང་བཅ༷ས་པ་ཀུན་ཀྱང་། བད༷ག་སོ༷གས་སྨི༷ན་གྲོ༷ལ་ལ་འགོ༷ད་པ༷འི་དཔ༷ལ་དུ༷་རོ༷ལ་བཞིན་བཞུགས་པར་མོས་པས་གསལ་
བཏབ་པ་ཙམ་ལའང་། དེ་དང་དེ་སྐྱབས་གནས་ཀུན་འདུས་ཀྱི་ངོ་བོར་མངོན་སུམ་དུ་བཞུགས་པར་གྲུབ་པ་ཉིད་ཀྱི་ཕྱིར་ཐེ་ཚོམ་གྱི་རྟོག་པས་བསྒྲིབ་
པར་མི་བྱ་སྟེ། གང་ཞིག་སངས་རྒྱས་ཡིད་བྱེད་པ། །དེ་ཡི་མདུན་ན་ཐུབ་པ་བཞུགས། །ཞེས་གསུངས་པ་ཉིད་ཚད་མར་མི་བསླུ་བའོ། །
འོན་ཀྱང་གཉིས་འཛིན་གྱི་བློ་རྟོག་ལ་གོམས་པ་བརྟས་པ་ཉིད་ཀྱི་མོས་ངོར་གཅིག་དང་ཐ་དད་དང་རྣམ་འཕྲུལ་བསམ་གྱིས་མི་ཁྱབ་པར་བཞུགས་
པའང་འཕགས་པ་རྣམས་ཀྱི་ཆོས་ཉིད་དུ་མི་འགལ་ཞིང་། སྒྱུ་འཕྲུལ་རྣམ་པ་ཐམས་ཅད་པའི་ཡེ་ཤེས་ལ་དབང་འབྱོར་བའི་ཕྱིར་རོ། །དེ་སྐད་

དུ༑ བཟང་སྤྱོད་ལས། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་དག །དེ་ལྟར་
ཆོས་ཀྱི་དབྱིངས་རྣམས་མ་ལུས་པར། །ཐམས་ཅད་རྒྱལ་བ་དག་གིས་གང་བར་མོས། །ཞེས་སོ། །དེ་ནས་ཚོགས་ཞིང་རྣམས་ཀྱི་སྐུ་
ལས་འོད་ཟེར་གྱི་ཚོགས་དཔག་ཏུ་མེད་པ་འཕྲོས་པས་འོག་མིན་སོགས་དག་པའི་ཞིང་ཁམས་ན་བཞུགས་པའི་བཀའི་རྒྱུད་པ་དུ་མ་དང་ལྡན་
པའི་མཁྱེན་བརྩེ་ནུས་གསུམ་གྱི་བདག་ཉིད་རྡོ་རྗེའི་བླ་མ་དམ་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་མ་ལུས་པ། དཀྱིལ་
འཁོར་དབུས་ཀྱི་རྩ་བའི་བླ་མ་འཁོར་བཅས་ལ་ཐིམ་ཞིང་། བཀའ་བརྒྱུད་ཀུན་འདུས་ཀྱི་ངོ་བོར་བཞུགས་པར་མོས། དེ་བཞིན་དུ་ཡི་དམ་ལ་
རྒྱུད་སྡེ་ཆེན་པོ་བཞིའམ་དྲུག་གི་ཞི་ཁྲོ་རབ་འབྱམས་ཀྱི་རྒྱལ་བ་རྒྱ་མཚོའི་ཚོགས་ཐམས་ཅད་བསྡུས་ཤིང་ཐིམ་པས་ཡི་དམ་ཀུན་འདུས་སངས་

༄༅། །རྒྱས་འཁོར་བཅས་ལ་སྐུ་གསུམ་ཡེ་ཤེས་ལྔའི་བདག་ཉིད་ཕྱོགས་བཅུའི་སངས་རྒྱས་འདུས་པ་དང་། ཆོས་ལ་ལུང་རྟོགས་
ཀྱིས་བསྡུས་པའི་འགོག་ལམ་གྱི་ཆོས་ཀུན་གྱི་བྱིན་རླབས་ཐམས་ཅད་འདུས་པ། དགེ་འདུན་ལ་ཉན་རང་བྱང་སེམས་སྐྱེ་འཕགས་ཀྱི་དགེ་
འདུན་ཐམས་ཅད་སྤྲིན་གཏིབ་པ་ལྟར་བྱོན་ནས་ཐིམ་པར་བསམ། འདི་ལའང་སྤྲོས་ཆུང་རྣམས་ཀྱི་དཀོན་མཆོག་གསུམ་དང་རང་གི་བླ་མ་
ཡི་དམ་གང་ཡིན་པ་རྣམས་ལ་གོང་གི་ལྷ་ཚོགས་སྤྱན་དྲངས་པ་ཐིམ་པས་ཀུན་འདུས་ཀྱི་ངོ་བོར་བཞུགས་པ་དང་། ཤིན་ཏུ་བསྡུ་ན་དེ་ཐམས་
ཅད་ཀུན་འདུས་ནོར་བུའི་ལུགས་སུ་བླ་མའི་སྐུ་གསུང་ཐུགས་ཀྱི་ངོ་བོར་བཞུགས་པར་མོས་པའོ། །དེ་ལྟ་བུའི་ཚོགས་ཞིང་རྣམས་ལ་ཐོག་
མར་གསོལ་བ་འདེབས་པ་ནི། བདག་ཉིད་ལུས་ལོངས་སྤྱོད་མངའ་རིས་ཕུན་ཚོགས་དགེ་རྩ་བསགས་པ་དང་བཅས་པ་མདོར་ན་འཛིན་

སེམས་ཀྱིས་གཅེས་དགུར་བཟུང་བ་ཐམས་ཅད་སེར་སྣ་དང་འཇུར་གེགས་ཀྱིས་མ་བཅིངས་པར་ལྟོས་པ་མེད་པར་འབུལ་ཞིང་། དེ་ཉིད་ཚོགས་
ཞིང་རྣམས་ཇི་ལྟར་དགྱེས་པའི་འདོད་ཡོན་མཆོད་པའི་སྤྲིན་གྱི་ཕུང་པོ་བསམ་གྱིས་མི་ཁྱབ་པ་འཕགས་པ་ཀུན་ཏུ་བཟང་པོའི་རྣམ་ཐར་ལས་
བྱུང་བ་ལྟ་བུ། དུས་ཇི་སྲིད་འཁོར་བ་མ་སྟོངས་ཀྱི་བར་དུ་རྒྱ་ཆེ་ཞིང་རྒྱུན་མི་ཆད་པར་འབྱུང་བར་བསམས་ལ། ངག་ཏུ་བླ་མ་ཡི་དམ་ཇོ་བོ་
དཀོན་མཆོག་གསུམ་པོ་ལ་བདག་གི་ལུས་ལོངས་སྤྱོད་དགེ་བའི་རྩ་བ་ཐམས་ཅད་ཡོངས་སུ་འབུལ་ལོ་བཞེས་ཤིག །བླ་མ་ཡི་དམ་ལྷ་ཚོགས་
དཀོན་མཆོག་གསུམ་པོ་བདག་ལ་རྟོགས་པ་མཆོག་ཏུ་གྱུར་པ། ཉམས་མྱོང་རྒྱུན་ཆད་མེད་པ། སྣང་བ་རྟེན་འབྲེལ་དུ་འཆར་བར་བྱིན་གྱིས་
བརླབ་ཏུ་གསོལ། །ཞེས་ལན་གསུམ་གསོལ་བ་གདབ་པོ། །དེས་ནི་བདག་ཏུ་ལྟ་བའི་གཉེན་པོར་ཡང་འགྱུར་རོ། །དེ་ནས་མཆོད་སྒྲུབ་

༄༅། །གཉིས་ལ་མཎྜལ་གཅིག་ལས་མེད་ན། སྒྲུབ་པའི་མཎྜལ་གྱི་ཚོ༷གས་ཞིང་རྣམས་མདུན་གྱི་ནམ་མཁར་བཏེག་ལ། ཨོཾ་སརྦ་
གུ་རུ་ལོ་ཀ་པཱུ་ཛ་དྷརྨ་ཡེ་སྭཱ་ཧཱ། ཞེས་བརྗོད་པར་བྱའོ། །དེའི་སྔགས་དོན། ཨོཾ་ནི་བཀྲ་ཤིས་པའི་དོན། སརྦ་ཐམས་ཅད། གུ་རུ་བླ་མ། ལོ་
ཀ་འཇིག་རྟེན། པཱུ་ཛ་མཆོད་པ། དྷརྨ་ཆོས། དེ་ལ་རྣམ་དབྱེ་བཞི་པ་སྦྱར་བས་ཆོས་ལ། སྭཱ་ཧཱ་གཞི་ཚུགས་ཤིག་ཅེས་པའོ། །གཉིས་
པ་སྐུ་གསུམ་གྱི་ཚོགས་ཞིང་བྱེ་བྲག་ཏུ་བཤད་པ་ནི། གོང་དུ་བསྟན་པའི་ཚོགས་ཞིང་དཀྱིལ་འཁོར་ཐམས་ཅད་བླ་མ་སྐུ་གསུམ་གྱི་དཀྱིལ་
འཁོར་དུ་འདུ་བས་དེ་གསུམ་གྱི་ཞིང་སྒྲུབ་པ་ནི། དང་པོ་སྟོན་པ་ཆོས་ཀྱི་སྐུའི་དཀྱིལ་འཁོར་ཆོས་དབྱིངས་མཐའ་དབུས་དང་བྲལ་བ་གཞོན་ནུ་
བུམ་པ་སྐུའི་ཞིང་ཁམས་འོད་གསལ་རྡོ་རྗེ་སྙིང་པོའི་ཞིང་ན། ཆོས་སྐུའི་སྟོན་པ་ཉིད་གཞི་གདོད་མའི་དབྱིངས་སུ་སྐུ་དང་ཡེ་ཤེས་འདུ་འབྲལ་

མེད་པའི་དགོངས་པ་ལས་མ་གཡོས་པར་བཞུགས་པའི་གདོད་མའི་མགོན་པོ་ཀུན་ཏུ་བཟང་པོའི་ཡེ་ཤེས་ལྔ་རང་སྣང་གི་དཀྱིལ་འཁོར་བསམ་
མི་ཁྱབ་པའོ། །གཉིས་པ་ལོངས་སྤྱོད་རྫོགས་པའི་དཀྱིལ་འཁོར་ནི། ཁྱབ་བདག་ཀུན་ཏུ་བཟང་པོ་ཉིད་ཆོས་སྐུའི་དགོངས་པ་ལས་མ་
གཡོས་བཞིན་དུ། རང་བཞིན་གྱི་སྣང་ཆ་ལས་རང་སྣང་ལོངས་སྤྱོད་རྫོགས་པའི་སྐུར་རང་སྣང་བ། དབུས་སུ་རྣམ་པར་སྣང་མཛད་སོགས་
རིགས་ལྔའི་སངས་རྒྱས་རང་སྣང་གི་ཞིང་ཁམས་ཡེ་ཤེས་རིན་པོ་ཆེའི་སྣང་བ་ལས་རང་ཤར་བའི་ལྷུན་སྟུག་པོ་བཀོད་པའི་རྒྱན་སངས་རྒྱས་
ཁོ་ནའི་སྤྱོད་ཡུལ་ལས་གཞན་དུ་མ་གྱུར་པའི་ཚངས་པ་རྔ་སྒྲའི་ཞིང་ཁམས། སངས་རྒྱས་རང་སྣང་གི་ལོངས་སྐུ་ངེས་པ་ལྔ་ལྡན་གྱི་དཀྱིལ་
འཁོར་དང་། དེ་ལས་གདུལ་བྱ་དག་པའི་སྣང་ངོས་སུ་རྣམ་པར་སྣང་མཛད་གངས་ཆེན་མཚོ་ལ་སོགས་རང་བཞིན་སྤྲུལ་པའི་རིགས་ལྔའི་

༄༅། །ཞིང་ཁམས་ནམ་མཁའི་མཐའ་དང་མཉམ་པ། ཞིང་ཁམས་དེ་དག་གི་རྡུལ་ཕྲ་རབ་རེ་རེའི་གོ་སར་ཞིང་ཁམས་དེའི་རྡུལ་གྱི་གྲངས་
སྙེད་ཀྱི་ཞིང་ཁམས་ཡོད་པ་དེ་དག་གི་སྐུའི་བ་སྤུའི་བུ་ག་ཐམས་ཅད་ནས་སྤོས་ཆུའི་རྒྱུན་གངས་ཆེན་མཚོ་འབབས་པ་ལས། དེ་ཐམས་ཅད་
ནའང་སངས་རྒྱས་ཀྱི་ཞིང་ཁམས་གངས་ཆེན་མཚོ་གྲངས་མེད་བསམ་གྱིས་མི་ཁྱབ་པས་བརྒྱན་ཅིང་སངས་རྒྱས་རྣམས་སེམས་ཅན་ཚད་མེད་
ལ་དེ་སྙེད་སྣང་བས་དོན་མཛད་པ་ལ་ཚངས་ཆེན་གྱི་བསྐལ་པའམ། ཚངས་ཆེན་གྱི་ཞིང་ཁམས། ཕྱེད་སྤྲུལ་ལོངས་སྐུའི་དཀྱིལ་འཁོར་རོ། །
གསུམ་པ་སྤྲུལ་སྐུའི་དཀྱིལ་འཁོར་ནི། ལོངས་སྐུ་དེ་དག་གི་སྐུ་དང་ཞིང་ཁམས་ཀྱི་ཁོངས་སུ་གཏོགས་པའི་སྤྲུལ་པ་སྐུའི་ཞིང་ཁམས་སམ་
དཀྱིལ་འཁོར་ཚད་མེད་པ་ལས། བྱེ་བྲག་རྣམ་སྣང་གངས་ཆེན་མཚོའི་ཞིང་རྒྱ་ཆེ་བའི་ཚད་མི་མཇེད་འཇིག་རྟེན་གྱི་ཞིང་ཁམས་འབུམ་ཕྲག་

བཅུའི་རྡུལ་ཕྲ་རབ་ཀྱི་གྲངས་དང་མཉམ་པའི་ཞིང་ཁམས་རྣམ་པར་བཀོད་པ། གཞི་མེ་ཏོག་གིས་བརྒྱན་པ་ཞེས་བྱ། དེའི་ཕྱག་མཉམ་
བཞག་གི་མཐི་ལ་དྲི་ཞིམ་སྨན་གྱི་རྒྱ་མཚོ་འཁོར་ལོས་མཚན་པ་ལས་བྱུང་བའི་པད་སྡོང་ཟེའུ་འབྲུ་དཔག་མེད་གནས་པ་ལ་བརྟེན་པའི་ཕྱིར། 
སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ནང་ཚན། ཟེའུ་འབྲུ་དབུས་མར་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཡེ་ཤེས་ལྔའི་སྤྲུལ་
པའི་ཞིང་ཁམས་ལྔ་ལྔ་སྟེ་ཉེར་ལྔ་བརྩེགས་མར་གནས་པའི་བཅུ་གསུམ་པ། ཐུགས་ཀྱི་ཞིང་ཁམས་མི་བརྗེད་ཀྱི་ཞིང་འདི་ཡིན་ཏེ། རྡོ་
རྗེ་ཐེག་པ་ཚེ་གཅིག་གིས་སྒྲོལ་བའི་ཆོས་ལ་ལོངས་སྤྱོད་དུ་ཡོད་པས་ཁྱད་པར་ཆེན་པོའི་ཞིང་ཞེས་བྱ། དེ་འདྲ་བའི་སྟོང་གསུམ་གྱི་སྟོང་
ཆེན་པོའི་འཇིག་རྟེན་བྱེ་བ་ཕྲག་བརྒྱ་སྟེ་དུང་ཕྱུར་བཅུ་སངས་རྒྱས་མཆོག་གི་སྤྲུལ་སྐུ་ཤཱཀྱ་ཐུབ་པ་སོགས་བསྐལ་བཟང་སངས་རྒྱས་སྟོང་གི་

༄༅། །གདུལ་ཞིང་སྤྲུལ་སྐུའི་ཞིང་གཅིག་སྟེ། དེས་མཚོན་རིགས་ལྔའི་སྐུ་དང་ཞིང་ཁམས་ཀྱི་རྡུལ་རེ་རེའི་གོ་སར་སྤྲུལ་སྐུའི་ཞིང་ཁམས་
དེ་ལྟ་བུ་ཚད་མེད་པས་བརྒྱན་པར་སྤྲུལ་པའི་སྐུ་ཚད་མེད་པའི་བདག་ཉིད་དུ་བཞུགས་པ་སྟེ། བཟང་སྤྱོད་ལས། རྡུལ་གཅིག་སྟེང་ན་རྡུལ་སྙེད་
ཞིང་རྣམས་ཏེ། །ཞིང་དེར་བསམ་གྱིས་མི་ཁྱབ་སངས་རྒྱས་རྣམས། །སངས་རྒྱས་སྲས་ཀྱི་དབུས་ན་བཞུགས་པ་ལ། །ཞེས་དང་། སྐྲ་ཙམ་
ཁྱོན་ལ་དུས་གསུམ་ཚད་སྙེད་ཀྱི། །སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང་། །བསྐལ་པ་རྒྱ་མཚོར་སྤྱོད་ཅིང་རབ་ཏུ་འཇུག །ཅེས་སོ། །
གཉིས་པ་མཆོད་པའི་མཎྜལ་ལ། ཧྲཱིཿ རིན་ཆེན་ལུས་སེམས་བཀོད་པའི་མཎྜལ་འདི༔ དཀོན་མཆོག་གསུམ་མགོན་བཀའ་བརྒྱུད་བླ་མར་
འབུལ༔ བཞེས་ནས་བདག་རྒྱུད་བྱིན་གྱིས་རློབས་པ་དང་༔ སྐུ་གསུམ་ཞིང་དང་དོན་ལ་ལོངས་སྤྱོད་ཤོག༔ ཅེས་པས་ཕྱི་རིན་པོ་ཆེའི་

མཎྜལ༑ ནང་ལུས་ཀྱི་མཎྜལ། གསང་བ་སེམས་ཉིད་བཀོད་པའི་མཎྜལ་ལོ། །དང་པོ་ཕྱི་རིན་པོ་ཆེའི་མཎྜལ་ལ། མཚན་མ་རྫས་ཀྱི་
མཎྜལ༑ བདག་གིར་བཟུང་བའི་མཎྜལ་གཉིས། དང་པོ་མཚན་མ་རྫས་ཀྱི་མཎྜལ་ལ། ཧྲཱིཿ ནི་མཆོད་སྤྲིན་སྤྲོ་བའི་སྔགས་ཡིན་པར་
བཞེད༑ མཆོད་པའི་མཎྜལ་ལག་ཏུ་ལེན་པ་ལ། རྒྱུ་གོང་མཚུངས་ཀྱི་མཎྜལ་མེ་ཏོག་ཅུང་ཟད་དང་བཅས། ཡོ་འཁྱོག་མེད་པར་ལག་
གཡོན་དུ་བཟུང་སྟེ། དམིགས་པ་བྱང་ཆུབ་ཀྱི་སེམས་དང་ལྡན་པས། རང་གཞན་སེམས་ཅན་ཐམས་ཅད་ཀྱིས་ཐོག་མེད་ནས་བསགས་
པའི་སྡིག་སྒྲིབ་ཐམས་ཅད་མཎྜལ་གྱི་རྡུལ་ཕྱིས་པ་ལྟར་བྱང་ཞིང་དག་པར་བསམ་ལ་ཡིག་བརྒྱ་བཟླ་བཞིན་ལག་གཡས་ཀྱི་མཁྲིག་མས་
ལེགས་པར་ཕྱིས་འགའ་ཞིག་གིས་མཎྜལ་ལ་མ་དག་པ་ཞིག་ཕྱི་རྒྱུ་ཡོད་པ་གོ་ནས་སྣམ་རས་སོགས་གཞན་གྱིས་ཕྱི་བ་ནི་མ་ཡིན་ཏེ། རང་

༄༅། །རྒྱུད་ཀྱི་སྒྲིབ་གཉིས་ཀྱི་དྲི་མ་དག་བྱེད། དཀའ་ཚེགས་ཀྱི་སྒོ་ནས་ལག་པའི་མཁྲིག་མས་ཕྱི་དགོས། བཀའ་གདམས་གོང་
མའི་ཕྱག་བཞེས་ཡིན། དེ་ནས་ཚོམ་བུ་འགོད་ཚེ། མཎྜལ་སོ་བདུན་མ་འདི་འགྲོ་མགོན་ཆོས་འཕགས་ཀྱིས་མཛད་པ། འཇུག་བདེ་བས་
གསར་རྙིང་རིས་མེད་ལ་ཁྱབ་ཆེ་ཕྱིར། སྐབས་འདིར་ཐོག་མར་དབུལ་བའི་ཕྱག་སྲོལ་ཡོད་པས་དེ་ལྟར་བྱ། དེའང་མཎྜལ་གྱི་གཞི་དེ་ཉིད་རྒྱ་
མཚོ་ཆེན་པོ་ཁ་དོག་སྔོ་ལ་ཤིན་ཏུ་དྭངས་བ་ཞིག་ཏུ་བསམ། དེ་ནས་ལག་པ་གཡས་པའི་མཐེབ་མཛུབ་ཀྱི་བར་དུ་མེ་ཏོག་ཅུང་ཟད་བཟུང་། སོར་
མོ་ལྷག་རྣམས་བརྐྱངས་ལ་དྲི་བཟང་དང་བ་བྱུང་གིས་སྦགས་ཏེ། སྙིང་རྗེ་བྱང་སེམས་ཀྱི་རླན་དང་མི་འབྲལ་ཞིང་སྦྱིན་པ་རྣམ་པ་བཞི་ཡོངས་སུ་
གཏོང་བའི་བརྡར་མཎྜལ་གྱི་མཐའ་སྐོར་ནས་གཡོན་སྐོར་དུ་བྱས་ལ་རིམ་པར་བྱུག་ཅིང་། མ་འཛོམ་ན་མེ་ཏོག་གཅལ་དུ་བཀྲམ་ལ། ངག་

ཏུ༑ ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཞེས་བརྗོད་པ་ན། མཎྜལ་དེའི་སྟེང་དུ་འབྱུང་བ་རིམ་
བརྩེགས་ཀྱི་དཀྱིལ་འཁོར། སྟེང་དུ་དབང་ཆེན་གསེར་གྱི་ས་གཞི་རྒྱ་ཁྱོན་ཚད་ལས་འདས་པ་ལམ་གྱིས་གྲུབ་པར་བསམ། ཨོཾ་བཛྲ་རེ་ཁེ་ཨཱཿ
ཧཱུྃ་སོགས་བརྗོད་པ་དང་། ཕྱི་ལྕགས་རི་མུ་ཁྱུད་འཛིན་གྱི་ཕྱེད་དང་མཉམ་པས་ཟླུམ་པོར་བསྐོར་བར་མོས་པ་དང་མཉམ་དུ་སྔར་དྲིའི་ཐིག་
ལེ་བྱུག་བཞིན་པའི་ལག་པ་མ་བཏེག་པའི་འཕྲོ་ལས་སྲིན་ལག་གིས་མཎྜལ་གྱི་མཐའ་བསྐོར་ཞིང་བཟོས་པའི་ལྕགས་རི་ཡོད་ན་བཀོད། དབུས་
སུ་ཧཱུྃ་ཞེས་བརྗོད་པ་དང་། གཡས་པའི་མཐེབ་མཛུབ་ན་ཡོད་པའི་མེ་ཏོག་དབུས་སུ་བཞག་པས་བགེགས་བསལ་བར་བསམ་པའམ། 
ལུགས་གཅིག་ཏུ་ཧཱུྃཾ་ལས་ཞེས་པ་ལྟར་ན་རི་རབ་ཀྱིས་སྐྱེད་གཞི་བྱས་ཏེ། གང་ལྟར་ཡང་དབུས་སུ་ཚོམ་བུ་ཆེ་བ་གཅིག་བཀོད་པ་དང་མཉམ་

༄༅། །དུ་རིའི་རྒྱལ་པོ་རི་རབ་ཅེས་བརྗོད་པས། རི་རབ་ལྷུན་པོ་གྲུ་བཞི། བང་རིམ་བཞི་པ། ཤར་ཤེ་ལ། ལྷོ་བཻཌཱུརྱ། ནུབ་པདྨ་
རཱ་ག །བྱང་གསེར་གྱི་རང་བཞིན་བརྟན་ཅིང་ལྷུན་ཆགས་པ། ཕྱོགས་སོ་སོའི་མཚོ་དང་ནམ་མཁའ་གླིང་བཅས་དེའི་མདོག་ཏུ་སྣང་བ། དེའི་
མཐར་སྔ་མ་སྔ་མ་ལས་ཕྱི་མ་ཕྱི་མ་ཕྱེད་ཕྱེད་ཀྱིས་དམའ་བའི། གཉའ་ཤིང་འཛིན། གཤོལ་མདའ་འཛིན། སེང་ལྡེང་ཅན། ལྟ་ན་སྡུག །
རྟ་རྣ་རི། རྣམ་པར་འདུད། མུ་ཁྱུད་འཛིན་ཏེ་གསེར་གྱི་རི་བདུན་གྱིས་གྲུ་བཞིར་བསྐོར་བའི་བར་བར་དུ་ཡན་ལག་བརྒྱད་དང་ལྡན་པའི་རོལ་མཚོ་
བདུན་གྱིས་ཡོངས་སུ་གང་བ་སྟེ། ཡན་ལག་བརྒྱད་ནི། འདུལ་བ་ལུང་ལས། བསིལ་དང་ཞིམ་དང་ཡང་དང་འཇམ། །དྭང་ཞིང་དྲི་མ་
མེད་པ་དང་། །འཐུངས་ན་ལྟོ་བར་བྱམས་པ་དང་། །མགྲིན་པར་མི་གནོད་ཡན་ལག་བརྒྱད། །ཅེས་སོ། །དེ་ནས་གླིང་བཞིའི་མཚན་མ་

དགོད་པའི་ཚེ། ཤར་ཕྱོགས་སམ། ཡང་ན་འབུལ་ཡུལ་གྱི་ཕྱོགས་ཏེ། དེ་གཉིས་གང་བྱས་ཀྱང་འདྲ་ཞིང་། དེ་ནས་གཡས་སྐོར་གྱིས་རིམ་
པར༑ ཤར་ལུས་འཕགས་པོ། ཞེས་རི་རབ་ཀྱི་ཤར་དུ་དགོད་ཅིང་། གླིང་དབྱིབས་ཟླ་གམ་ནོར་བུ་ཆུ་ཤེལ་གྱི་རང་བཞིན་བཅད་ཁ་རི་རབ་ལ་
བསྟན་པ། ལྷོ་འཛམ་བུ་གླིང་། ཞེས་བརྗོད་པ་དང་། ལྷོར་དགོད་ཅིང་གླིང་དབྱིབས་སོག་ཀ །ནོར་བུ་བཻཌཱུརྱའི་རང་བཞིན་དུ་བསམ། ནུབ་
བ་གླང་སྤྱོད། ཅེས་ནུབ་ཏུ་དགོད་ཅིང་། གླིང་དབྱིབས་ཟླུམ་པོ་པདྨ་རཱ་གའི་རང་བཞིན་དུ་བསམ། བྱང་སྒྲ་མི་སྙན་ཞེས་བྱང་དུ་དགོད་ཅིང་གླིང་
དབྱིབས་གྲུ་བཞི་གསེར་གྱི་རང་བཞིན་དུ་བསམ། དེ་ནས་གླིང་ཕྲན་འགོད་ཚུལ་ལ། གླིང་བཞིའི་ཁ་ནང་བསྟན་གྱི། ཤར་གླིང་གི་གཡོན་དུ་ལུས་
དང་གཡས་སུ་ལུས་འཕགས། དེ་བཞིན་དུ་གླིང་ཕྲན་གཞན་རྣམས་དེའི་འགྲེས་ཀྱིས་འགོད་པའི་བཞེད་ཚུལ་གཞན་དུ་ཡོད་ཀྱང་། འདིར་ནི། 

༄༅། །དགེ་རྩེ་པཎྜི་ཏིས། གླིང་དེ་དག་ཐམས་ཅད་ཀྱང་མཎྜལ་གྱི་ཚོམ་བུ་འགོད་པའི་དབང་དུ་རི་རབ་ལ་རྒྱབ་ཀྱིས་ཕྱོགས་ཤིང་། 
རང་རང་གི་ལྷོར། མདུན་གཏད་པར་གོ་བས། གླིང་ཕྲན་གྱི་ཚོམ་བུ་དགོད་དགོས་ཏེ། ལྷོ་ནུབ་རྔ་ཡབ་གླིང་ཕྲན་སྲིན་པོའི་ཡུལ༔ ཞེས་པ་
དང་༑ རྒྱལ་བའི་བཀའ་དྲི་མ་མེད་པ་རྣམ་ནས་ཕྱོགས་སྐྱོང་བཅུ་གནས་པར་བཤད་པ་དང་མི་འགལ་གསུངས་པས། དེ་ལྟ་བུའི་ཚུལ་གྱིས། 
ཤར་དུ་ལུས་དང་ལུགས་འཕགས་ཞེས་ཤར་གྱི་གཡས་སུ་ལུས་དང་། གཡོན་དུ་ལུས་འཕགས། དེ་བཞིན་དུ་རིམ་པར་ངག་འདོན་དང་འབྲེལ་
ཆགས་པར་ལྷོའི་གཡས་སུ་རྔ་ཡབ་དང་། གཡོན་དུ་རྔ་ཡབ་གཞན། གླིང་འདི་ཉིད་དུ་ལང་ཀར་གཤེགས་པའི་མདོ་གསུངས་པར་གྲགས་
སོ༑ །ནུབ་ཀྱི་གཡས་སུ་གཡོ་ལྡན་དང་གཡོན་དུ་ལམ་མཆོག་འགྲོ། བྱང་གི་གཡས་སུ་སྒྲ་མི་སྙན་དང་གཡོན་དུ་སྒྲ་མི་སྙན་གྱི་ཟླ་རྣམས་ 

རང་རང་གི་གླིང་དབུས་མ་དང་བྱད་དབྱིབས་མཚུངས་པ། འདི་དག་གི་ཕྱོགས་སོ་སོའི་གླིང་གི་རྒྱ་ཁྱོན་གྱི་ཚད་བཤད་པ་དག །བཟོ་དབྱིབས་
བཀོད་པ་འདིའི་ཁོངས་སུ་འགྲིགས་པ་དཔེར་ན་རི་མོ་པས་ས་དཔྱད་ལུང་སྟོན་པའི་འདྲ་དབྱིབས་བྲིས་པ་ལྟ་བུ་ལ་ཚད་དགོས་པ་ནི་མ་གསུངས་
ལ༑ ཚད་ནི་གླིང་དེ་དག་གི་རྒྱ་ཁྱོན་རིལ་པོ་བསྟན་ནས་མཚན་མ་དེ་ལྟ་བུ། རང་གླིང་གི་དབུས་སུ་ཡོད་པར་བཞེད་པའི་རྣམ་དབྱེ་ཞིབ་པར་དོན་
ཇི་བཞིན་སྟོན་པར་བཤད་དོ། །དེ་ནས་གླིང་བཞི་ཐུན་མིན་གྱི་ཡོན་ཏན། ཤར་གླིང་གི་ནང་དུ། ཕ་ལམ་བཻཌཱུརྱ། ཨིནྡྲ་ནཱི་ལ། མརྒད། 
མུ་ཏིག །གསེར་དངུལ་སོགས་རིན་པོ་ཆེ་སྣ་ཚོགས་པའི་རི་བོ་རྒྱ་དཔངས་ལ་ཚད་བཟུང་མེད་པ། ལྷོ་གླིང་གི་ནང་དུ་དཔག་བསམ་གྱི་ཤིང་
རིན་པོ་ཆེ་སྣ་བདུན་གྱི་རང་བཞིན་ཅན་རྩ་སྡོང་ཡལ་འདབ་མེ་ཏོག་འབྲས་བུ་ལ་སོགས་དགོས་འདོད་འབྱུང་བའི་ཡོན་ཏན་གྱིས་དུད་པའི་ནགས་

༄༅། །ཚལ༑ ནུབ་གླིང་གི་ནང་དུ་འདོད་དགུ་འབད་མེད་དུ་འབྱུང་བའི་བ་དམར་སེར་གཟུགས་བཟང་ལྟ་ན་སྡུག་པའི་ཁྱུ་ཚོགས་རང་གི་
ཡོན་ཏན་དང་ལྡན་པ། བྱང་གླིང་གི་ནང་དུ་རོ་བཅུད་ཕུན་ཚོགས་ཟད་མི་ཤེས་པའི་མ་རྨོས་པའི་ལོ་ཏོག །རིན་པོ་ཆེའི་རི་བོའི་མདུན་དུ་འཛམ་
བུའི་ཆུ་བོའི་གསེར་སྦྱངས་ལས་གྲུབ་པའི་འཁོར་ལོ་རིན་པོ་ཆེ་རྩིབས་སྟོང་དང་ལྡན་པ་ཉི་མའི་གཟི་བྱིན་འཕྲོག་པ། དཔག་བསམ་ཤིང་གི་མདུན་
དུ་ནོར་བུ་རིན་པོ་ཆེ་བཻཌཱུརྱ་ཟུར་བརྒྱད་པ་འོད་ཟེར་གྱིས་དཔག་ཚད་བརྒྱའི་བར་གྱི་ཁོར་ཡུག་ཀུན་གྱི་མུན་པའི་གོ་སྐབས་འཕྲོག་པར་བྱེད་ཅིང་། ཚ་
བས་གདུངས་ན་བསིལ་བར་ནུས་པ། གྲང་བས་གདུངས་ན་དྲོ་བར་ནུས་པ། གང་དུ་གནས་ཀྱང་ས་ཕྱོགས་དེའི་སྐྱེ་བོ་ཀུན་གྱི་མེ་དགེ་བའི་རྒྱུ་
སོགས་མཐའ་དག་སེལ་བར་ནུས་ཤིང་ཡིད་ལ་སྨོན་ཚད་འགྲུབ་པའི་རང་བཞིན་ཅན། འདོད་འཇོའི་བའི་མདུན་དུ་བཙུན་མོ་རིན་པོ་ཆེ་གཟུགས་

བཟང་ལྟ་ན་སྡུག་པ་བུད་མེད་ཀྱི་སྐྱོན་ལྔ་དང་བྲལ་ཞིང་ཡོན་ཏན་བརྒྱད་དམ་སུམ་ཅུ་རྩ་གཉིས་དང་ལྡན་པ་ཤིན་དུ་ཡིད་འཕྲོག་པ། རེག་པ་ཙམ་གྱིས་
བདེ་སྟོང་གི་ཡེ་ཤེས་རྩོལ་མེད་དུ་འཆར་བར་ནུས་པ་བྲམ་ཟེའི་བུ་མོ་གཟུགས་ཀྱི་ཉི་མ་ལྟ་བུ། མ་རྨོས་པའི་ལོ་ཏོག་གི་མདུན་དུ་བློན་པོ་རིན་པོ་ཆེ་
གཟུགས་བཟང་ཞིང་སྟོབས་ཆེ་བ། རྩལ་དང་ལྡན་ཞིང་ཐམས་ཅད་ལ་དཔྱད་བཟོད་པ་སའི་བདག་པོ་ལ་སྙིང་ཉེ་ཞིང་ངང་གིས་བརླིང་བ་དེད་
དཔོན་བཞིན་བཟང་ལྟ་བུ། ལུས་དང་རྔ་ཡབ་གཞན་གྱི་བར་མཚམས་ཤར་ལྷོར་གླང་པོ་རིན་པོ་ཆེ་ཁ་དོག་ཐལ་སྐྱ་མཆེ་བ་དྲུག་ལྡན། སྤྱི་
གཙུག་དམར་ཞིང་དཔངས་མཐོ་བ་ནོར་བུའི་དྲྭ་བས་གཡོགས་པ། གླང་ཆེན་ཕལ་པ་སྟོང་གི་སྟོབས་ཤུགས་མངའ་ཞིང་། གངས་ལྡན་གྱི་ས་
འཛིན་ཐང་ལ་ཕབ་པ་ལྟར་དལ་གྱིས་འགྲོ་བ་གླང་ཆེན་ས་སྲུང་ལྟ་བུ། རྔ་ཡབ་དང་ལམ་མཆོག་འགྲོའི་བར་མཚམས་ཀྱི་ལྷོ་ནུབ་ཏུ། རྟ་

༄༅། །མཆོག་རིན་པོ་ཆེ་ཁ་དོག་སྔོན་པོའི་སྤུ་རྨ་བྱའི་མགྲིན་པ་ལྟར་སྡུག་ལ། ནད་གཅོང་མེད་ཅིང་ཡིད་དུ་འོང་བ། འགྲོ་བའི་ཚེ་
འཛམ་གླིང་ཉིན་གཅིག་ལ་ལན་གསུམ་བསྐོར་བར་ནུས་པའི་བང་འགྲོས་ཅན་རྟའི་རྒྱལ་པོ་ཅང་ཤེས་བྷ་ལ་ཧ་ལྟ་བུ། གཡོ་ལྡན་དང་གླིང་ཆུང་སྒྲ་
མི་སྙན་གྱི་ཟླའི་མཚམས་ཀྱི་ནུབ་བྱང་དུ་དམག་དཔོན་རིན་པོ་ཆེ་སྙིང་སྟོབས་དང་ལྡན་ཞིང་སྒྱུ་རྩལ་དང་། གཡུལ་གྱི་བྱ་བ་ལ་མཁས་པས། 
དཔུང་གི་ཚོགས་ཡན་ལག་བཞི་པའི་འགྲོ་ལྡོག་ལ་གོམས་ཤིང་གོ་ཞུབས་ཀྱིས་སྤྲས་པ། གཟི་བྱིན་བཟོད་པར་དཀའ་བ་རྒྱལ་ཆེན་མིག་མི་
བཟང་ལྟ་བུའམ། ལུགས་གཞན་དུ་ཁྱིམ་བདག་རིན་པོ་ཆེ་འབྱུང་བའི་ཚེ་ན། སྐྱེ་བོ་ཐམས་ཅད་རབ་ཏུ་དགའ་བར་བྱེད་པའི་བསོད་ནམས་ཀྱི་
མཐུ་ཕུན་སུམ་ཚོགས་པ། གཡོ་སྒྱུ་མེད་ཅིང་བྱས་པ་ཤེས་ལ་དྲིན་གཟོ་བ། རྡོ་རྗེ་དང་། རིན་པོ་ཆེ་དང་། མཐོན་ཀ་དང་། མ་རྒད་དང་། 

སུ་ཝརྞ་དང་། དངུལ་དང་། སྦུག་ལ་སོགས་པའི་བང་མཛོད་ཀྱིས་ཕྱུག་པ་རྣམ་ཐོས་ཀྱི་བུ་ལྟ་བུའོ། །སྒྲ་མི་སྙན་དང་ལུས་འཕགས་ཀྱི་བར་
མཚམས་ཀྱི་བྱང་ཤར་དུ་གཏེར་ཆེན་པོའི་བུམ་པ་བྲི་གང་མེད་པར་དགོས་འདོད་ཐམས་ཅད་ཡོངས་སུ་ཚང་ཞིང་ཟད་མི་ཤེས་པའི་འདོད་པ་འཇོ་བ་རིན་
པོ་ཆེའི་ཕྲས་སྤུད་པའོ། །དེའི་ནང་གི་ཕྱོགས་བཞིར་རིམ་པར། འཁོར་ལོ་རིན་པོ་ཆེའི་མདུན་དུ་སྒེག་མོ་མ་མཛེས་ཤིང་བལྟ་ན་སྡུག་པ། 
སྒེག་པའི་རྣམ་འགྱུར་བསམ་གྱིས་མི་ཁྱབ་པར་སྟོན་པ་དཀར་མོ་རྡོ་རྗེ་ཁུ་ཚུར་དཀུར་བརྟེན་པ། ནོར་བུ་རིན་པོ་ཆེའི་མདུན་དུ་ཕྲེང་བ་མ་སེར་
མོ་རིན་པོ་ཆེའི་ཕྲེང་བ་འཛིན་ཞིང་བཞིན་ལེག་ངོམ་པ། བཙུན་མོ་རིན་པོ་ཆེའི་མདུན་དུ་གླུ་མ་དཀར་ལ་དམར་བའི་འོད་ཅན་པི་ཝཾ་འཛིན་པ་
འགྱུར་ཁུགས་དང་ལྡན་པའི་གླུ་ལེན་པ། བློན་པོ་རིན་པོ་ཆེའི་མདུན་དུ་གར་མ་ལྗང་གུ་རྡོ་རྗེ་རྩེ་གསུམ་པ་ཐོགས་ཏེ་རྣམ་འགྱུར་དཔག་གི་

༄༅། །མི་ལང་བའི་གར་རྩེ་བ་སྟེ་ཕྱི་སྒེག་བཞི་པ་གཞིར་འཁོད་པ། ཤར་ལྷོ་སོགས་མཚམས་བཞིར། མེ་ལྷའི་གླང་པོ་རིན་པོ་ཆེའི་
མདུན་དུ་མེ་ཏོག་མ་སེར་མོ་མཛེས་ཤིང་ཡིད་དུ་འོང་བ་འགྱིང་ཞིང་མེ་ཏོག་གི་ཆུན་པོ་འཆར་བ། སྲིན་པོའི་རྟ་མཆོག་རིན་པོ་ཆེའི་མདུན་དུ་བདུག་
སྤོས་མ་སྔོན་པོ་རྡོ་རྗེས་མཚན་པའི་དྲི་ཞིམ་འཐུལ་བའི་སྤོས་སྣོད་འཛིན་པ། རླུང་ལྷའི་དམག་དཔོན་རིན་པོ་ཆེའི་མདུན་དུ་མར་མེ་མ་དམར་སྐྱ་
སྣང་བྱེད་གསལ་བའི་མར་མེ་འཛིན་པ། དབང་ལྡན་གྱི་གཏེར་ཆེན་པོའི་མདུན་དྲི་ཆབ་མ་ལྗང་གུ་དྲི་བཟང་གི་ཆུས་གང་བའི་གཡས་འཁྱིལ་
གྱི་དུང་ཆོས་བསྣམས་པ་སྟེ་ནང་སྒེག་བཞི་སྟོང་གི་ནམ་མཁར་འཁོད་པ། སྒེག་མོ་མའི་མདུན་གྱི་སྟེང་གི་ནམ་མཁར་མེ་ཤེལ་ལས་གྲུབ་པའི་
ཉི་མའི་དཀྱིལ་འཁོར་དཔག་ཚད་ལྔ་བཅུ་རྩ་གཅིག་པ་གསེར་གྱི་ལྕགས་རི་ཅན་འོད་ཟེར་འབར་བ། གླུ་མའི་མདུན་གྱི་ནམ་མཁར་ནོར་བུ་ཆུ་

ཤེལ་ལས་གྲུབ་པའི་ཟླ་བའི་དཀྱིལ་འཁོར་དཔག་ཚད་ལྔ་བཅུ་པ་དངུལ་གྱི་ཁ་ཆགས་ཅན་བསིལ་ཞིང་དངས་པ། གར་མའི་མདུན་གྱི་ནམ་མཁར་
རིན་པོ་ཆེ་ལས་གྲུབ་པའི་གདུགས་དཀར་པོ་རྩིབས་སྟོང་གསེར་གྱི་ཡུ་བ་ཅན་སྲིད་པའི་བླ་ན་འཁོར་བ། ཕྲེང་བ་མའི་མདུན་གྱི་ནམ་མཁར་ཕྱོགས་
ལས་རྣམ་པར་རྒྱལ་བའི་རྒྱལ་མཚན་དྲང་ཞིང་ལྡེམ་པ་སྟེ། དེ་གཉིས་རྡོ་རྗེ་ནོར་བུའི་ཏོག་གིས་མཚན་པ། དེ་དག་གི་དབུས་དང་བར་
མཚམས་རྣམས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་ཐམས་ཅད་ཀྱིས་མ་ཚང་བ་མེད་པས་ཕྱུར་བུར་བཀང་ཞིང་ཤིན་ཏུ་གཙང་
ཞིང་ཡིད་དུ་འོང་བའི་རྣམ་པ་ཅན་བསམ། རྗེ་བཙུན་བླ་མ་དམ་པས་སྒེག་སོགས་བརྒྱད་ལ་ལྕགས་རི་བར་མ། ཉི་ཟླ་རྒྱལ་གདུགས་ལ་
ལྕགས་རི་སྟེང་མ་འགོད་ནས་ཚོམ་བུ་དགོད་པའི་ཕྱག་བཞེས་ཡོད་གསུངས། འདི་སྐབས་སུ་ཁ་ཅིག་གིས་མ་ཚང་བ་མེད་པ། ཚང་ཞིང་

༄༅། །ཡིད་དུ་འོང་བ་འདི་ཉིད་ཟེར་བ་ཡོད་ཀྱང་། དེ་ནི་མ་དག་པ་སྟེ། གོང་ལྟར་གཙང་ཞིང་ཡིད་དུ་འོང་བ་འཐད་པར་མངོན་ནོ། །དེ་
ནས་རི་རབ་ཀྱི་སྟེང་དུ་རྣམ་པར་རྒྱལ་བའི་ཁང་བཟང་། ཉེ་དབང་གི་གྲོང་ཁྱེར་ལྟ་ན་སྡུག་པ། ཕྱོགས་བཞིར་སྐྱེ་ཚལ་བཞི་སོགས་དང་། དེའི་
སྟེང་གི་ནམ་མཁར་རིམ་པར་གྱེན་དུ་རིན་པོ་ཆེའི་སྤྲིན་ལ་བརྟེན་པའི་འཐབ་བྲལ་དང་དགའ་ལྡན་སོགས་ལྷའི་གནས་དང་ཡོ་བྱད་ཀྱི་བཀོད་པ་དཔག་
ཏུ་མེད་པ་དམིགས་ཤིང་མཎྜལ་གྱི་ཏོག་འགོད་པར་བྱ། དེ་ཐམས་ཅད་ཀྱང་རང་རང་མངའ་བའི་ཡོན་ཏན་ཆ་མཐུན་གྱི་ལོངས་སྤྱོད་ཉི་ཟེར་ལ་
རྡུལ་འཁྲིགས་པའམ། ཁ་ཆར་བུ་ཡུག་འཚུབས་པ་ལྟ་བུར་ལང་ལོང་དུ་འཕྲོ་ཞིང་། དེ་འདྲ་བའི་རྡུལ་ཕྲ་རབ་རེ་རེའི་ཁོངས་སུ་ཡང་བཤད་མ་
ཐག་པའི་མཎྜལ་རྡུལ་སྙེད་དུ་འཁྲིགས་ཤིང་། སོ་སོའི་སྐྱེ་བོའི་བློས་དཔག་པར་མི་ནུས་ཤིང་མཐའ་གཏུགས་པ་མེད་པའི་བར་དུ་ཏིང་ངེ་འཛིན་

གྱིས་རྣམ་པར་སྤྲུལ་ནས་དབུལ་བ་ནི་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པ་འབུལ་ཚུལ་དུ་གྲགས་
ལ༑ ལུགས་ལ་ལར་བྱང་ཆུབ་སེམས་དཔའ་ཀུན་ཏུ་བཟང་པོ་གཅིག་གི་ཐུགས་ཀ་ནས། འོད་ཟེར་བྱེ་བ་ཐེར་འབུམ་ཁུག་པ་གསུམ་གྱི་
གྲངས་ཀྱིས་ཀྱང་མི་ཆོད་པ་སྤྲོས་པའི་སྣེ་མོར་ཀུན་ཏུ་བཟང་པོ་སྤྲོས་ཏེ་མཎྜལ་འབུལ་བ་སོར་བགྱིས་ནས། དེ་ལྟ་བུ་རེ་རེའི་ལྟེ་བ་ལས་ཀྱང་། 
འོད་ཟེར་དེ་འདྲ་བ་སྤྲོས་ནས་མཁའ་ཁྱབ་ཏུ་ཕུལ་བ་ལ་ཀུན་ཏུ་བཟང་པོའི་མཎྜལ་དུ་བཞེད་པའོ། །འདི་སྐབས་དམིགས་པའི་ཁྱད་པར་ཚོམ་
བུ་བཀོད་པ་དང་ཚུལ་མཚུངས་པར་སྒོམ་དོན་དེ་དང་དེར་བསྒྱུར་བར་འདོད་པ་དང་། ཁ་ཅིག་ཏུ། བཤད་མ་ཐག་པ་ཉིད་མི་འཐད་དེ། ཚོམ་
བུ་དགོད་པ་གནས་མི་འཆོལ་བའི་ས་བཅད་འཛིན་པ་ཡིན་པར་བཞེད་ཀྱང་འདིར་སྔ་མ་ཉིད་དོ། །གཉིས་པ་བདག་གིར་བཟུང་བའི་དངོས་

༄༅། །པོ་ཀུན་ཀྱང་མཎྜལ་དུ་དམིགས་ནས་འབུལ་བ་ནི། ཕྱི་ཚོགས་དྲུག་གི་ཡུལ་སྣང་ལ་ཞེན་པའི་སྣང་བ་ཐམས་ཅད་ནི་གསེར་
གྱི་ས་གཞི། དེ་ལས་ས་གཞི་དང་ཡུལ་ཁང་སོགས་བདག་ཏུ་བཟུང་ངོ་ཅོག་ནི་རི་རབ་དང་གླིང་བཞི། དེ་དག་གི་སྐར་ཁུང་ལ་སོགས་སྣང་
བའི་ཆ་ཐམས་ཅད་ནི་ཉི་ཟླ། དེའི་ཁོངས་སུ་གནས་པའི་ཕ་མ་བུ་ཚ་འཛའ་གྲོགས་འཁོར་གཡོག་ལོངས་སྤྱོད། ཚེ་བསོད་ནམས། ཁ་རྗེ་
དབང་ཐང་། དུས་གསུམ་དུ་བསགས་པའི་དགེ་བའི་རྩ་བ་བདེ་སྐྱིད་བདེ་བའི་དངོས་པོ་དང་བཅས་པ། མདོར་ན་འཛིན་ཡིད་ཀྱིས་གཅེས་དགུར་
བཟུང་བ་ཐམས་ཅད་ནི་འདོད་པའི་ཡོན་ཏན་ལྔའི་རང་བཞིན་དུ་བརྒྱན་ནས་ཆགས་ཞེན་ཏིལ་འབྲུ་ཙམ་ཡང་མེད་པར་འབུལ་བར་དམིགས་པའོ། །
འབུལ་ཚུལ། གཞུང་རྩ་བ་ལས། ལྷ་མི་སངས་རྒྱས་ཞིང་གི་མཆོད་པའི་སྤྲིན༔གཞི་དང་སྙིང་པོ་མེ་ཏོག་རྒྱན་པའི་རྫས༔ རབ་འཕེལ་

རྒྱས་པ་ཚངས་ཆེན་བསྐལ་པའམ༔ ཚངས་པ་རྔ་སྒྲ་འོད་གསལ་རྡོ་རྗེའི་སྙིང་༔ མཆོད་ཚོགས་དུ་མས་རྒྱལ་བ་སྲས་བཅས་བསྐང་༔ ཞེས་
གསུམ་དུ་བསྟན་པའི་དང་པོ། བཤད་མ་ཐག་པ་དེ་ལྟར་ཕྱི་རི༷ན་པོ་ཆེ༷་ཞེས་མཚན་མ་རྫས་ཀྱི་མཎྜལ་ཚོམ་བུ་སོ་བདུན་མ་ལྟར་བློས་བླངས་
ནས༑ དེའི་སྟེང་དུ་བདག་གིར་བཟུང་བའི་དངོས་པོ་ཐམས་ཅད་དང་བཅས་འབུལ་བ་ནི། རང་སྣང་གི་ཞིང་ཁམས་འདིས་མཚོན་ན། གླིང་
བཞི་རི་རབ་དང་བཅས་པ་གཅིག་ལྕགས་རི་གཉའ་ཤིང་འཛིན་དང་མཐོ་དམན་མཉམ་པས་བསྐོར་བ། འདོད་པ་དང་གཟུགས་ཀྱི་ལྷའི་ཁང་
པས་བརྒྱན་པ་ནི་གླིང་བཞི་པའི་འཇིག་རྟེན་ནོ། །དེ་འདྲ་བ་སྟོང་གི་མཐར་སུམ་ཅུ་རྩ་གསུམ་གྱི་གནས་དང་མཐོ་དམན་མཉམ་པའི་ལྕགས་
རིས་བསྐོར་བ་ནི། སྟོང་དང་པོ་སྤྱི་ཕུད་ཀྱི་འཇིག་རྟེན། དེ་སྟོང་གི་མཐར་གཞན་འཕྲུལ་དབང་བྱེད་ཀྱི་གནས་དང་མཉམ་པའི་ལྕགས་

༄༅། །རིས་བསྐོར་བ་ནི། སྟོང་གཉིས་པ་བར་མའི་འཇིག་རྟེན་དེ་སྟོང་གི་མཐར་བསམ་གཏན་དང་པོའི་གནས་དང་མཉམ་པའི་ལྕགས་
རིས་བསྐོར་བ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་དབྱིབས་ཟླུམ་པོར་གནས་པ་སྟེ། མཛོད་ལས། གླིང་བཞི་དང་ནི་ཉི་ཟླ་དང་། །རི་
རབ་དང་ནི་འདོད་ལྷར་བཅས། །ཚངས་པའི་འཇིག་རྟེན་སྟོང་ལ་ནི། །སྟོང་ནི་སྤྱིད་ཕུད་ཡིན་པར་འདོད། །དེ་སྟོང་ལ་ནི་སྟོང་གཉིས་པ། །
བར་མའི་འཇིག་རྟེན་ཁམས་ཡིན་ནོ། །དེ་སྟོང་ལ་ནི་སྟོང་གསུམ་སྟེ། །མཉམ་དུ་འཇིག་ཅིང་འབྱུང་བ་ཡིན། །ཞེས་གསུང་པ་སྤྲུལ་སྐུ་ཐུབ་པ་
གཅིག་གི་ཞིང་ཡིན་ལ། སྤྱིར་མདོ་སྡེ་ཕལ་པོ་ཆེ་ལས། ཕྱོགས་རྣམས་ཀུན་ན་ཞིང་རྣམས་རྒྱ་མཚོ་སྣང་། །ལ་ལ་ཟླུམ་པོ་ལ་ལ་ཟུར་གསུམ་
ཏེ༑ །དེ་དག་ལ་ལ་ཕྱོགས་ན་གྲུ་བཞིར་གནས། །ནོར་བུ་པདྨ་ཡང་འཁོར་ལོ་ཡན་ལག་བརྒྱད། །ཀུན་ཀྱང་ལས་རྣམས་རྒྱ་མཚོས་རྣམ་པར་བྲིས། །

ཞེས་གསུངས་པས་ཚད་བཟུང་དུ་མེད་ཀྱང་སྤྲུལ་སྐུའི་ཞིང་ཁམས་འདིའི་བཀོད་པ་མཐའ་ཡས་པ་ཚངས་ཆེན་གྱི་བསྐལ་པ་ཆེན་པོ་བསམ་མི་
ཁྱབ་པར། གོང་དུ་བཤད་པ་ལྟར་ཀུན་ཏུ་བཟང་པོའི་རྣམ་ཐར་ལས་བྱུང་བའི་མཆོད་པའི་སྤྲིན་གྱིས་ཡོངས་སུ་གང་བར་དམིགས་ཏེ། བླ་མ་ཡི་
དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་སྤྲུལ་སྐུའི་བདག་ཉིད་དུ་བཞུགས་པ་ལ་འབུལ་བར་བགྱིའོ། །འདིའི་
ངག་འདོན་རིག་པའི་མེ་ལོང་ལས་ཀཿཐོག་སྔ་རབས་པས་མཁའ་འགྲོ་ཡང་ཏིག་ལྟར་མཛད་པས། རིན་ཆེན་མཎྜལ་ཡིད་འོང་མཆོད་པའི་སྤྲིན། །
འདོད་དགུའི་འབྱོར་ཚོགས་དཔག་མེད་དང་ལྡན་པ། །དཔག་ཡས་ནམ་མཁའི་རྒྱན་གྱུར་འདི་ཕུལ་བས། །འགྲོ་ཀུན་རྣམ་དག་ཞིང་ལ་སྤྱོད་
པར་ཤོག །ཅེས་པ་ལན་གསུམ་གྱིས་ཕུལ་ལོ། །གཉིས་པ་ལོངས་སྐུའི་མཎྜལ་འབུལ་བ་ནི། ཚོམ་བུ་དགུ་བཀོད་ལ་ལངས་ཏེ་ཐལ་མོ་གྲུ་

༄༅། །བཞིར་སྐྱོར་ལ་འདོན་སྒོམ་འདི་ལྟར། ཨོཾ་ཨཱཿཧཱུྃ། འོག་མིན་སྟུག་པོ་བཀོད་པ་བདེ་བའི་ཞིང་། ཐམས་ཅད་སྣང་ལ་རང་
བཞིན་མེད་པའི་ཞིང་ཁམས་ན། ཤིན་ཏུ་ཡིད་དུ་འོང་བའི་གཞལ་མེད་ཁང་ཆེན་པོ། སྒོ་བཞི་གྲུ་བཞི་རྟ་བབས་བཞི་དང་ལྡན་པ། རན་པོ་ཆེའི་
གདུགས་ཆོས་ཀྱི་འཁོར་ལོ། ཤིན་ཏུ་མཛེས་པའི་རི་དྭགས། ལྷའི་གོས། རྣམ་པར་རྒྱལ་བའི་རྒྱལ་མཚན། ཡིད་དུ་འོང་བའི་འཕན། ཟླ་
བ་རླུང་གིས་བསྐྱོད་པ། རྔ་ཡབ་ནོར་བུའི་ཡུ་བ་ཅན། གསེར་གྱི་དྲིལ་བུ་གཡེར་ཁའི་ཕྲེང་བ། རྡོ་རྗེ་དང་ནོར་བུ་རིན་པོ་ཆེའི་ཏོག །རྩིག་པ་ལྔ་
དང་ལྡན་པའི་སྟེང་ན་རིན་པོ་ཆེའི་ཕ་གུ་ནོར་བུ་སྣ་ཚོགས་པའི་དྲྭ་ཕྱེད། རྡོ་ཀརྨ་ཤི་ཤའི་མདའ་ཡབ། རིན་པོ་ཆེའི་དྲྭ་མིག །སེང་མའི་པུ་ཤུ། རབ་
ཏུ་མཐོ་བའི་ཕྱུར་བུ། འདོད་ཡོན་གྱི་སྣམ་བུ། སྒེག་མོ། ཕྲེང་མ། གླུ་མ། གར་མ། མེ་ཏོག་མ། བདུག་སྤོས་མ། སྣང་གསལ་མ། 

དྲི་ཆབ་མ། ཞལ་ཟས་མ། སིལ་སྙན་མ། མཆོད་པའི་སྤྲིན་ཕུང་བསམ་གྱིས་མི་ཁྱབ་པས་ཕྱི་ནང་ཀུན་དུ་ཡང་ལེགས་པར་བཀོད་པའི་
གནས༑ ཚངས་པ་རྔ་སྒྲའི་ཞིང་ཁམས་ཆེན་པོ་ཡེ་ཤེས་རིན་པོ་ཆེའི་སྤྲིན་གྱི་དྲྭ་བས་བརྒྱན་པ་འདི་ཉིད། བླ་མ་ཡི་དམ་དཀྱིལ་འཁོར་གྱི་ལྷ་ཚོགས་
དམ་ཅན་རྒྱ་མཚོའི་ཚོགས་དང་བཅས་པ་ལོངས་སྐུའི་རང་བཞིན་དུ་བཞུགས་པར་ཇི་སྲིད་འཁོར་བ་མ་སྟོངས་ཀྱི་བར་དུ་རྟག་པ་རྒྱུན་གྱི་འཁོར་ལོར་
འབུལ་ལོ། །འོག་མིན་བདེ་ཆེན་རིན་ཆེན་གཞལ་ཡས་ཁང་། །སྣ་ཚོགས་མཆོད་པའི་སྤྲིན་གྱི་བླ་བྲེ་ཅན། །ནམ་མཁའ་གང་བར་དམིགས་ཏེ་
ཕུལ་བ་ཡིས། །འགྲོ་ཀུན་ལྷུན་གྲུབ་ཞིང་ལ་སྤྱོད་པར་ཤོག །ཅེས་པ་ལན་གསུམ་གྱིས་འབུལ་ལོ། །ལོངས་སྐུའི་ཞིང་ཁམས་ཀྱི་ཚད་ནི། 
རྗེ་ཡང་ཁྲོད་པས། སྔ་མ་ལྟར་གཅིག་ནས་གཉིས་སུ་བགྲངས་བའི་སྟོང་ལ་སྟོང་རབ་འབྱམས་ཀྱི་འཇིག་རྟེན། དེ་གཅིག་ནས་གཉིས་སུ་

༄༅། །བགྲངས་བའི་སྟོང་ཁ་ཐེམ་པ་ལྕགས་རི་གཉིས་ཀྱི་བསྐོར་བ་ལ་རབ་འབྱམས་རྒྱན་གྱི་བཀོད་པའི་རྒྱན་ཞེས་བྱ་སྟེ། དབྱིབས་གྲུ་
བཞིར་གནས་པ་དེ་ལོངས་སྐུའི་འདུལ་བའི་ཚད་དོ། །ཞེས་གསུངས་ལ། སྨིན་ལོ་ཆེན་པོས། ལོངས་སྐུའི་ཞིང་ཁམས་ནི། སྟོང་གསུམ་གྱི་
འཇིག་རྟེན་སྟོང་ལ་སྟོང་རྒྱུ་བཀོད་དང་པོ། དེ་སྟོང་ལ་སྟོང་རྒྱུ་བཀོད་བར་མ། དེ་སྟོང་ལ་སྟོང་མཚམས་སྦྱོར་ཡོངས་སུ་འདས་པ་ཞེས་བྱ་བ་
ལོངས་སྐུའི་ཞིང་གི་ཚད་དོ། །ཞེས་སོ། །གསུམ་པ་ཆོས་སྐུའི་མཎྜལ་ནི། ཚོམ་བུ་ལྔོ་བཀོད་ལ་ལངས་ཏེ་ཐལ་མོ་གྲུ་བཞིར་སྐྱོར་ནས་འདོན་
སྒོམ་འདི་ལྟར་བྱ། ཨོཾ་ཨཱཿཧཱུྃ།ཆོས་ཉིད་འོད་གསལ་གྱི་ཞིང་ཁམས། གདོད་མ་ནས་ངོ་བོ་ཉིད་ཀྱིས་རྣམ་པར་དག་ཅིང་། ནམ་མཁའ་
ལྟར་སྟོང་ལ་མཐའ་དབུས་མེད་པ། ཉི་ཟླ་གཟའ་སྐར་ལྟར་བཀྲ་ཞིང་ལན་གྱིས་གྲུབ་པ། འཁོར་བ་དང་མྱ་ངན་ལས་འདས་པ་གང་དུའང་མ་

ཕྱེ་མི་འབྱེད་འབྱེད་པ་མེད་པའི་རང་བཞིན། སངས་རྒྱས་ཀྱི་ཞིང་དང་འགྲོ་བ་དྲུག་གི་རྣམ་པར་འཕྲུལ་པ་དཔག་ཏུ་མེད་པའི་འབྱུང་གནས་ཆེན་
པོ༑ ལྷུན་གྲུབ་རིན་པོ་ཆེའི་སྦུབས། སྐུ་གསུམ་འདུ་འབྲལ་མེད་པའི་ཀློང་། དུས་བཞི་མཉམ་པ་ཉིད་ཀྱི་ཡེ་ཤེས། གཞོན་ནུ་བུམ་པ་
སྐུའི་ཞིང་ཁམས། ཕྱི་དང་ནང་མེད་པ་ཀུན་དུ་ཡང་ནང་དུ་གྱུར་པ། སྔོན་པོ་དང་སེར་པོ་དང་དམར་པོ་དང་དཀར་པོ། ལྗང་གུའི་འོད་ཟེར་
ཕྱོགས་བཅུར་འཕྲོ་ཞིང་། ནམ་མཁའི་མཐའ་ཀླས་པར་སྐུ་དང་ཡེ་ཤེས་ཀྱི་སྣང་བ་ཆེན་པོས་ལེགས་པར་བརྒྱན་པའི་བཀོད་པ་ཚད་མེད་པའི་
མངའ་ཐང་ཆེན་པོས་དབང་འབྱོར་པ། འོད་གསལ་རྡོ་རྗེ་སྙིང་པོའི་ཞིང་ཁམས། རང་བཞིན་གྱིས་རྣམ་པར་དག་ཅིང་ལྷུན་གྱིས་གྲུབ་པ་འདི་
ཉིད་བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་ཆོས་སྐུའི་ངོ་བོར་བཞུགས་པར། དགོངས་ཀློང་རྣམ་

༄༅། །པར་དག་པའི་ངང་དུ་ཡེ་ཤེས་ཀྱི་མཆོད་པ་དམ་པ་འབུལ་ལོ། །འོད་གསལ་ལྷུན་གྲུབ་ཡེ་ཤེས་རྣམ་ལྔའི་ཞིང་། །སྐུ་
དང་ཐིག་ལེས་ཡེ་ནས་བརྒྱན་པ་འདི། །རང་སྣང་དག་པས་ལེགས་པར་ཕུལ་བ་ཡིས། །འགྲོ་ཀུན་རྣམ་དག་ཞིང་ལ་སྤྱོད་པར་ཤོག །
ཅེས་པ་ལན་གསུམ་གྱིས་ཕུལ་ལོ། །ཆོས་སྐུའི་ཞིང་ཁམས་ཀྱི་ཚད་ནི། རིག་པའི་མེ་ལོང་ལས། ལོངས་སྐུའི་ཞིང་དེའང་གཅིག་ཏུ་
བྱས་ནས་བགྲངས་བའི་སྟོང་ཁ་ཐེམ་པ་ན། དར་མ་ཏ་སྔོ་ཞེས་བྱ་སྟེ། དབྱིབས་གྲུ་གསུམ་པ་ཆོས་སྐུའི་འདུལ་བའི་ཚད་དོ། །ཞེས་
གསུངས་ལ། ལོ་ཆེན་རིན་པོ་ཆེའི་ཞལ་ནས། ཆོས་དབྱིངས་བརྡལ་ཁྱབ་ཆེན་པོའི་ཞིང་ཡིན་པའི་ཕྱིར། དངོས་པའི་ཆོས་ཀྱིས་ཚད་བཟུང་
དུ་མེད་དེ། མཐའ་ཡས་མུ་མེད། ཅེས་གསུངས་པས་སོ། །ཞེས་སོ། །གཉིས་པ་ནང་ལུས་ཀྱི་མཎྜལ་ལ་གཉིས། དང་པོ་སྒྲུབ་པའི་

མཎྜལ་ནི། རང་ལུས་ཕུང་པོ་ཁམས་དང་སྐྱེ་མཆེད་ལྷའི་རང་བཞིན་དུ་ཡེ་ནས་གནས་པ་སྟེ། གསང་སྙིང་ལས། ཨེ་མ་ཧོ། རྡོ་རྗེ་ཕུང་
པོའི་ཡན་ལག་ནི། །རྫོགས་པའི་སངས་རྒྱས་ལྔ་རུ་གྲགས། །སྐྱེ་མཆེད་ཁམས་རྣམས་མང་པོ་ཀུན། །བྱང་ཆུབ་སེམས་དཔའི་དཀྱིལ་འཁོར་
ཉིད༑ །ཅེས་སོ། །གཉིས་པ་མཆོད་པའི་མཎྜལ་ནི། བདག་ལུས་འབྱུང་བཞི་འདུས་པའི་ཕོ་བྲང་རྡོ་རྗེའི་ལུས། དབང་ལྔ་དང་རྣམ་ཤེས་
ཚོགས་བརྒྱད་བརྟེན་དང་བརྟེན་པར་བཅས་པ་ཐམས་ཅད་ཕྱི་ལྟར་གླིང་བཞིའི་བཀོད་པ། ནང་ལྟར་དུ་དཀྱིལ་འཁོར་གྱི་རང་བཞིན་ཡེ་ནས་ལྷུན་
གྲུབ་ཏུ་གནས་པ་དེ་ཉིད་འབུལ་བར་དམིགས་པ་སྟེ། དགོངས་འདུས་ལས། ཧོ། བདལ་ཁྱབ་ལྤགས་པའི་ཞིང་ཁམས་ཡངས་པ་ལས། །
གློ་སྙིང་ཤ་རུས་ཁྲག་ཞག་ལ་སོགས་པ། །རྩ་རླུང་ཐིག་ལེའི་ཚོམ་བུ་མཛེས་པར་བཀོད། །ཁ་རྗེ་དབང་ཐང་དཔལ་འབྱོར་ཆོས་སྲིད་དང་། །

༄༅། །སྙན་གྲགས་ལོངས་སྤྱོད་སྣ་ཚོགས་བརྒྱན་གྱིས་སྤྲས། །རླུང་སེམས་དག་པ་རྒྱ་ཆེར་ཡོངས་སྤེལ་བའི། །རང་སྣང་རྣམ་དག་
བཤམས་པའི་མཎྜལ་འདི། །སྐྱབས་གནས་དཀོན་མཆོག་ཐུགས་རྗེ་ཅན་ལ་འབུལ། །ཞེས་དང་། རྒྱུད་ལས། རང་ལུས་མཎྜལ་དབང་
པོས་བརྒྱན་པ་འདི། །བླ་མ་ལོངས་སྤྱོད་རྫོགས་པའི་སྐུ་ལ་འབུལ། །ཞེས་གསུངས་པ་ལྟར་གྱིས་ཕུལ་ལོ། །གསུམ་པ་གསང་བ་
སེམ༷ས་ཉིད་མཆོད་པ༷འི་མ༷ཎྜལ༷་ལ་གཉིས་ཏེ། དང་པོ་སྒྲུབ་པའི་མཎྜལ་ནི་སེམས་ཉིད་སྐྱེ་འགགས་གནས་གསུམ་དང་བྲལ་བ་ནི་དཀྱིལ་
འཁོར་ཐམས་ཅད་མ་བསྐྱེད་ཡེ་རྫོགས་སུ་གདོད་མའི་གཞིར་གནས་པའོ། །གཉིས་པ་མཆོད་པའི་མཎྜལ་ནི། གདོད་མའི་གཤིས་
ལུགས་སྐྱེ་འགག་གནས་གསུམ་དང་བྲལ་བ་སྐུ་གསུམ་གྱི་རང་བཞིན་དུ་ལྷན་གྱིས་གྲུབ་པའི་མཎྜལ་ལ། བཅིངས་གྲོལ་ལས་འདས་

པའི་རིག་པ་རྒྱ་ཡན་ཅོག་བཞག་ལྷུན་འབྱམས་ཟང་ཐལ་སྒྲིབ་གཡོགས་དང་བྲལ་བའི་ཀློང་དུ་འཁོར་འདས་ཀྱི་གཉིས་ཆོས་ཐམས་ཅད། དུ་མ་རོ་
གཅིག་གི་ཚོམ་བུར་བཀོད་པ་དང་། དེ་ཁོ་ན་ཉིད་ཀྱི་མཎྜལ་སྨྲ་བསམ་བརྗོད་མེད་སྤྲོས་པའི་མཐའ་གང་དུའང་མི་དམིགས་པ་བློ་འདས་རྫོགས་པ་
ཆེན་པོའི་རྣམ་རོལ་ཏེ། དེའང་གང་ལ་དབུལ་བའི་ཡུལ། གང་གིས་འབུལ་བའི་བྱེད་པོ། གང་དབུལ་བར་བྱ་བ་རྣམས་བདེན་འཛིན་གྱིས་མ་
བཅིངས་པར་སྒྱུ་མ་ལྟ་བུར་ཤེས་པའི་ཤེས་རབ་ཀྱིས་དབུལ་བར་བྱའོ། །དེ་སྐད་དུ། ལྟ་བ་ཀློང་ཡངས་ལས། སྣང་སྲིད་འཁོར་འདས་དག་
པའི་མཎྜལ་ལ། །ཞེན་མེད་བློ་འཛིན་དག་པའི་ཚོམ་བུ་བཀོད། །གདེང་བཞི་མཐར་ཕྱིན་རང་གྲོལ་ལྷ་ལ་འབུལ། །སྐུ་གསུམ་འབྲས་བུ་ལྷུན་
གྲུབ་ཆེན་པོར་ཤོག །ཅེས་དང་། རྒྱུད་ལས། ཆོས་དབྱིངས་མཎྜལ་རིག་པས་བརྒྱན་པ་འདི། །བླ་མ་ཆོས་ཀྱི་སྐུ་ལ་འབུལ་བར་གྱི། །

༄༅། །ཞེས་སོགས་གསུངས་པ་ལྟར་དབལ་ལོ། །སྐུགསུམ་གྱི་ཚམ་བུ་བཀོད་ཚུལ་ཕྱག་བཞེས་འགའ་ཞིག་ལ། ལགས་རི་
དང་པོར་སྤྲུལ་སྐུའི་མཎྜལ་གྱི་ཚོམ་བུ་བཀོད། ལྕགས་རི་གཉིས་པར་ལོངས་སྐུའི་མཎྜལ་གི་ཚོམ་བུ། གསུམ་པར་ཆོས་སའི་མཎྜལ་གྱི་
ཚོམ་བུ་བཀོད་པ་དང་། ཚོམ་བུའི་གྲངས་ལ། སྤྲུལ་སྐུར་ཚོམ་བུ་དགུ། ལོངས་སྐུར་ལྔ།ཆོས་སྐུར་གཅིག་འགོད་པའང་ཡོད་དོ། །གསུམ་
པ་རྗེས་སུ་ལག་ལེན་འདེབས་པ་ནི། གོ་སླ་བའི་ཕྱིར་ཙམ་དང་སྤྲོས་པ་ཙམ་ལ་ཚིག་མཚམས་སོ་སོར་དམིགས་རིམ་དང་། ཚོམ་བུ་འགོད་ཚུལ་
བཞག་པ་ཡིན་གྱིས། དོན་སྐུ་གསུམ་གཞིང་འབུལ་བྱ་འབུལ་བྱེད་ཀྱི་དམིགས་པའི་བྱེ་བྲག་རྣམས་སོ་སོར་མི་བྱེད་པར་རྒྱ་ཆད་ཕྱོགས་ལྷུང་དང་
བྲལ་བའི་རང་སྣང་གི་ཞིང་ཁམས་སྟོང་འོག་སོགས་ཀྱིས་གཞལ་བྱ་མ་དམིགས་པར་དེ་དག་གི་རྡུལ་ཕྲ་རབ་རེ་རེའི་ཁོངས་སུ་རྡུལ་དེ་སྙེད་ཀྱི་

ཞིང་ཁམས་ཡངས་དོག་མེད་ཅིང་ཅིར་ཡང་འཆར་བའི་ཆོས་ཉིད་རང་ཤར་ལྷུན་གྱིས་གྲུབ་པ་བསམ་གྱིས་མི་ཁྱབ་པའི་རྣམ་པ་ཐམས་ཅད་པའི་ཚུལ་ཁོང་
དུ་ཆུད་པའི་ངང་ནས་མོས་གུས་གདུང་བ་དང་བཅས་པས་ཚོགས་ཞིང་དམིགས་རྟེན་སྒྲུབ་པའི་མཎྜལ་དུ་བཀོད་པ་ལྟར། དཀོ༷ན་མཆོ༷ག་གསུ༷མ་
མགྱོ༷ན་བཀ༷འ་བརྒྱུ༷ད་བླ༷་མ༷་ལ་ཕུལ་དགོས་ལ།ལས་དང་པོ་ལྷོངས་སུ་མ་གྱུར་པ་ངག་གིས། ཆོས་དབྱིངས་བསམ་མི་ཁྱབ་པའི་ཞིང་ཁམས།
སྐུ་གསུམ་གྱི་བཀོད་པ་ཇི་ལྟར་ཡོད་པ་དེ་ལྟར་དུ་དབུལ་སྙམ་པའི་འདུན་པའི་ངེས་ཤེས་གལ་ཆེ་གསུངས། གང་ལྟར་ཡང་དེ་ལྟར་འབུལ༷་བས། 
ཚོགས་ཞིང་རྣམས་ཀྱིས་བརྩེ་བས་བཞེ༷ས་ན༷ས་བད༷ག་གཞན་སེམས་ཅན་ཐམས་ཅད་ཀྱི་ཚོགས་གཉིས་རྫོགས། སྒྲིབ་གཉིས་བྱང་། ཉམས་
རྟོགས་ཁྱད་པར་ཅན་རྒྱུ༷ད་ལ་སྐྱེ་བར་གནས་སྐབས་སུ་བྱི༷ན་གྱི༷ས་རློབ༷ས་པ༷་དང༷་། མཐར་ཐུག་སྐུ༷་གསུམ༷་གྱི་ཞིང༷་ཁམ༷ས་རྒྱ་མཚོར་ཐོགས་པ་

༄༅། །མེད་པར་སངས་རྒྱས་ནས་རང་གཞན་གྱི་དོན༷་གཉིས་ལྷུན་གྱིས་གྲུབ་པའི་གོ་འཕང་དམ་པ་ལ༷་ལོང༷ས་སྤྱོད༷་པར་ཤོག༷་ཅིག །
ཅེས་སྨོན་ལམ་དང་གསོལ་འདེབས་བྱ་བ་ནི་སྨོན་ལམ་གྱི་མཎྜལ་ཏེ། དེ་ལྟར་ཞིང་བསམ་དངོས་པོ་གསུམ་དག་ཅིང་དམིགས་འདོན་ཟུང་འབྲེལ་
ཡེངས་མེད་ཀྱི་སྒོ་ནས་ཐོག་མར་མཎྜལ་རྒྱས་པ་ཅི་རིགས་མཐར་གཞུང་གི། ཧྲཱིཿརིན་ཆེན་ལུས་སེམས་བཀོད་པའི་མཎྜལ་འདི༔ སོགས་
དང་༑ བྱང་སེམས་རྟག་དུས་གསུངས་པའི་ཚོམ་བུ་བདུན་མ་རྣམས་སྤེལ་མར་འབུམ་ཐེར་སོགས་ཐུན་བཅད་དེ་གྲངས་གསོག །དེའི་ཚེ་
ལག་གཡོན་གྱིས་མཎྜལ་དང་པོ་འབུལ་བ་ལྟར་བཟུང་ནས། གཡས་ཀྱིས་མཎྜལ་ཚར་རེ་བཞིན་ཚོམ་བུ་རེ་དབུལ་ཞིང་གསག །དེ་ལྟར་བྱས་
པས་ལག་གཡོན་ཤིན་ཏུ་ན་སྟེ་མཎྜལ་གཏན་ནས་བཟུང་མི་ནུས་པ་ལྟ་བུར་མ་གྱུར་གྱི་བར་དུ་སྙིང་རུས་བསྐྱེད་དེ། ལག་པས་བཏེག་ནས་

བཟུང་དགོས་ལ། དཔལ་སྤྲུལ་རིན་པོ་ཆེའི་ཞལ་ནས། དེ་ཡང་ཆོས་ལ་དཀའ་སྤྱད་དང་སྙིང་རུས་བྱེད་ཟེར་བ་དེ། །ཟ་རྒྱུ་མེད་པ་ཙམ་ཁོ་ན་ལ་མི་
ཟེར་ཏེ། དུས་དང་གནས་སྐབས་ཐམས་ཅད་དུ་བསྒྲུབ་པར་དཀའ་བ་ཐམས་ཅད་ལ་སྙིང་རུས་བྱས་ནས་ཉམས་སུ་ལེན་པ་དེ་ཡིན་པས་ན། 
འདི་ཙམ་གྱིས་ཀྱང་བཟོད་པ་དང་བརྩོན་འགྲུས་ལ་བརྟེན་ནས་ཚོགས་རྫོགས་སྟོབས་ཆེ་བ་ཡིན་པས་ཉམས་སུ་བླང་། ཅེས་ཀྱང་བཟུང་མི་
ནུས་ན་མདུན་སྟེགས་སྟེང་དུ་བཞག་སྟེ། ཚོམ་བུ་དབུལ་བཞིན་གྲངས་གསོག །ཇ་སྐབས་སོགས་མཚམས་རྣམས་སུ་སྔར་དབུལ་བའི་
བཀོད་པ་དེ་བསྡུས་ནས། ཚོམ་བུ་སོ་བདུན་མ་སྔར་ལྟར་དབུལ་ཞིང་གྲངས་གསོག་པ་སོགས་བྱ། དེའང་དང་པོ་སྦྱོར་བ་སེམས་བསྐྱེད་ཀྱི་
རྩིས་ཟིན་པ་དང་། བར་དུ་དངོས་གཞི་དམིགས་པ་མེད་པ་དང་། ཐ་མར་མཇུག་བསྔོ་བའི་རྒྱས་ཐེབས་པ་སྟེ།དམ་པ་གསུམ་གྱི་རྩིས་

༄༅། །ཟིན་པ་གལ་ཆེ།དེ་ལྟར་མཎྜལ་འབུལ་བ་འདིའི་སྐབས་འབྲུའི་མཎྜལ་འབུལ་བའ་ཚེ། འབྱོར་པ་ཡོད་ན་མཆོད་འབྲུ་རྙིང་
པ་ཡང་ཟློས་མི་བྱ། གསར་པ་ཁོ་ནས་དབུལ། ཕུལ་བ་དེའང་བྱ་བྱིའུ་དང་ལོང་སྤྲང་སོགས་ལ་སྦྱིན་པའམ། རྟེན་ལ་སོགས་པའི་དྲུང་དུ་སྤུངས་
ཏེ་འཇོག །བདག་ཏུ་བཟུང་ནས་ལོངས་སྤྱོད་སོགས་མི་བྱ། མ་འབྱོར་ན་ཅི་འབྱོར་པའི་ཚོད་དུ་མཆོད་འབྲུ་བརྗེ་བ་དང་། དབུལ་པོ་ཡིན་ན་འབུལ་
ཐེབས་གཅིག་གི་མཆོད་འབྲུ་ཁོ་ན་ཡང་ཡང་ཕུལ་ཀྱང་རུང་། གང་ལྟར་ཡང་རྡུལ་ཡུག་སོགས་ལྷད་ཐམས་ཅད་བསལ་ཏེ་དངོས་གཙང་བྱ། 
གུར་གུམ་སོགས་དྲི་བཟང་པོའི་ཆུས་རླན་ཕབ་སྟེ་འབུལ། ཅི་ནས་འབྱོར་པ་མེད་པ་དང་། རྡུལ་གཅིག་སྟེང་ན་རྡུལ་སྙེད་ཀྱི་ཞིང་དངོས་སུ་
བློས་སྤྲུལ་ཏེ་འབུལ་ནུས་པའི་དབང་རབ་ལ་དགོངས་ནས། ས་དང་གསེག་མ་སོགས་དབུལ་རུང་བར་གསུངས་པ་ཡིན་གྱི། །རང་ལ་ཡོད་བཞིན་

དུ་མཆོད་སྦྱིན་གྱི་གྱི་ཕྱོགས་སུ་གཏང་མི་བྲ་བར། སྔགས་དམིགས་ལ་སོགས་པའི་རྒྱུ་མཚན་བདེན་བདེན་ཡིན་ཡིན་འདྲ་བ་མང་པོ་བཀོད་ནས། ཡིན་
རློམ་བྱེད་པ་ནི་རང་མགོ་རང་གིས་བསྐོར་བ་ཡིན། དེར་མ་ཟད་རྒྱུད་དང་མན་ངག་ཐམས་ཅད་ནས། གཙང་ཞིང་གཙང་མར་སྦྱར་བའི་མཆོད་པའི་
ཚོགས༑ །ཞེས་དང་། གཙང་མར་སྦྱར་བའི་མཆོད་ཡོན་འདི། །ཞེས་གསུངས་ཀྱི། བཙོག་ཅིང་བཙོག་པར་སྦྱར་བ་སོགས་མ་གསུངས་པས། 
རང་གི་ཁ་འཕྲོ་དང་། འབགས་བཙོག་སོགས། མཆོད་རྫས་སུ་བྱེད་པ་དང་། ནས་འགོ་མ། མར་ལེགས་པ་རང་གི་ཟ་རྒྱུ་དང་། ནས་སྙིགས་
མ་མཆོད་འབྲུ་དང་བཅའ་རྩམ་བྱེད་པ། མར་ཁ་ཚས་དང་། རུལ་པས་བཅའ་མར་དང་མར་མེ་འབུལ་བ་དང་། ད་ལྟའི་དུས་སུ་ལས་རྡོར་རྣམས་
ཀྱིས་མཆོད་རྩམ་སོགས་ཟ་བ་ནི། ཉེས་པ་ཚབ་ཆེ་བ་དང་། ཞལ་ཟས་དང་གཏོར་མ་སོགས་བཅའ་བའི་ཚེ་ཡང་། ཟན་རང་གི་ཟ་བའི་ཚོད་ཙམ་

༄༅། །བྱེད་དགོས་ཀྱི། བཟོ་སླ་བ་ལ་བསམ་ནས་གཏོར་ཟན་སླ་མོ་བྱེད་པ་ནི་མི་རུང་སྟེ། ཇོ་བོ་ལྷ་གཅིག་གིས་ཞལ་ནས། བོང་ཕྱུག་
པོ་མི་འོང་གཏོར་ཟན་སླ་མོ་བྱེད་ཀྱིན་འདུག །ཅེས་གསུངས། གཞན་ཡང་། ཡོན་ཆབ་ལྟ་བུ་ལའང་ཆུ་གཙང་སྤུ་རྡུལ་སྲོག་ཆགས་འབྲུ་སོགས་
མ་འདྲེས་པ་དྭངས་བ། སྣོད་མ་གང་བ་དང་གང་དྲག་པ་སོགས་མ་ཡིན་པར་མཆོད་སྟེགས་སྟེང་དུ་མི་བོ་བ་གྲལ་ཡངས་དོགས་མེད་པ་དང་ཡ་ཡོ་
འཁྱག་འཁྱོག་མེད་པ། དབུལ་སྣོད་ཀྱང་བྱི་དོར་ལེགས་པ། མར་མེ་སོགས་མཆོད་པ་གཞན་རྣམས་དེའི་མཚོན་ཏེ། གང་ཡིན་ཀྱང་ཐ་ན་
བཤམ་ཚུལ་དང་བཀོད་ཚུལ་སོགས་མཛེས་ཤིང་ཡིད་དུ་འོང་བར་བྱ་སྟེ། བཟང་སྤྱོད་ལས། བཀོད་པ་ཁྱད་པར་འཕགས་པའི་མཆོག་རྣམས་
ཀྱིས༑ །ཞེས་གསུངས། དེ་ལྟར་དར་བྱས་པས་རྒྱལ་བ་སྲས་བཅས་ལ་གུས་པའི་རྒྱས། རང་གི་བསོད་ནམས་ཀྱི་ཚོགས་རྒྱ་ཆེན་པོ་རྫོགས་པ་

ཡིན་པས་ཅི་ནས་འབད་དགོས་སོ། །ཡང་རང་ལ་འབྱོར་པ་མེད་པ་དང་། མི་ནུས་པ་སོགས་ཀྱིས་བསམ་པ་རྣམ་པར་དག་ན། འབགས་
གཙོག་དང་དམན་པ་སོགས་དབུལ་མི་རུང་བའང་མ་ཡིན་ཏེ། སྔོན་དབུལ་མོ་གྲོང་ཉུག་མས་བཅོམ་ལྡན་འདས་ལ་མར་མེ་ཕུལ་བའི་ལོ་རྒྱུས་
བཞིན་ནོ། །གསུངས་སོ། །དེས་ན་མཎྜལ་འབུལ་བའི་དུས་བསམ་པ་དག་པས། བྱི་དོར་སོགས་དཀའ་སྤྱད་སྤྲོ་བས་དང་དུ་ལེན་ཅིང་ཕུལ་
བས་ནི། བསོད་ནམས་ཀྱི་ཚོགས་རྫོགས་པས་ཉོན་སྒྲིབ་དག །དེས་ཡེ་ཤེས་རྒྱས་པས་ཤེས་སྒྲིབ་དག་ཅིང་། ཚོགས་གཉིས་གཅིག་གྲོགས་
གཅིག་གིས་བྱེད་པ་ལག་པ་འཁྲུ་དཔེ་ལྟར་ཟུང་འབྲེལ་གྱི་སྒོ་ནས་སྐུ་གསུམ་གྱི་ས་ལ་སྦྱོར་འགྲོ་དེ་གཉིས་གང་རུང་མེད་ན་བྱ་གཤོག་ཡ་མེད་པ་
དང་འདྲ། སངས་རྒྱས་མི་ཐོབ་སྟེ། ཀླུའི་རྒྱལ་པོ་རྒྱ་མཚོས་ཞུས་པའི་མདོར། བདུད་ཀྱི་ལས་ནི་གཉིས་ཏེ། ཤེས་རབ་དང་བྲལ་བའི་ཐབས་

༄༅། །དང་༑ ཐབས་དང་བྲལ་བའི་ཤེས་རབ་སྟེ། །བདུད་ཀྱི་ལས་སུ་ཤེས་པར་བྱའོ། །ཞེས་དང་། བློ་གྲོས་མི་ཟད་པས་ཞུས་
པའི་མདོ་ལས། ཐབས་དང་བྲལ་བའི་ཤེས་རབ་ཀྱིས་མྱ་ངན་ལས་འདས་པར་འཆིང་ལ། ཤེས་རབ་དང་བྲལ་བའི་ཐབས་ཀྱིས་འཁོར་བར་འཆིང་
བས༑ ཟུང་དུ་འབྲེལ་བ་གཅིག་དགོས། །ཞེས་སོ། །ཁྱད་པར་ལས་དང་པོ་བའི་སྐབས་འདིར་དགེ་རྩ་གང་ཡང་ཞེན་མེད་སྒྱུ་མ་རྨི་ལམ་ལྟ་བུའི་
རྩིས་ཟིན་ན་ཚོགས་གཉིས་ཀྱིས་ཆོད་ཤིན་ཏུ་ཆེ་བར་ཡང་། རིན་ཆེན་རྒང་པས། དངོས་འཛིན་གྱི་ཞེན་པས་བཅིངས་པ་ལ། །ཚོགས་གཉིས་ཀྱི་
ས་ཆོད་མི་འབྱུང་བས། །སྣང་བ་ལ་ཞེན་པ་མེད་པའི་ཆོས། །སྒྱུ་མ་ལྟ་བུ་འདི་གལ་རེ་ཆེ། །ཞེས་སོ། །མཆོག་ཏུ་ཡོན་ཏན་གྱི་ཞིང་ཁྱད་པར་བ་
བླ་མ་ཡིན་པ་དང་། འཁོར་བ་འཁྲུལ་རྩ་བདག་འཛིན་ཡིན་པ་དང་། དེའི་གཞི་མ་སྒོ་གསུམ་ཡིན་པ་དང་། ཚོགས་རྫོགས་ཕུལ་ཆེ་ཆུང་ཡང་

བདག་བཟུང་གཏོང་ཕོད་ཀྱི་སེམས་ཆེ་ཆུང་ལས་དངོས་རྫས་ཆེ་ཆུང་མི་གཙོ་བས། དེའི་ཕྱིར་སྐུ་གསུམ་གྱི་ངོ་བོ་རྩ་བའི་བླ་མ་ལ་རང་གི་སྒོ་གསུམ་བྲན་
དུ་ཕུལ་ཏེ། ཕྱིན་ཆད་བདག་གི་བའི་རང་འདོད་སྒྲུབ་པ་སྤངས་ཏེ་བླ་མ་མཉེས་པའི་ཐབས། སྒོ་གསུམ་གྱིས་སྐུ་གསུང་ཐུགས་ཀྱི་ཞབས་
རྟོག་དང་། སྡིག་སྤང་དགེ་སྒྲུབ་སྤྱི་དང་། ཁྱད་པར་བྱམས་བརྩེ་བྱང་ཆུབ་ཀྱི་སེམས་དང་། བདག་མེད་ཀྱི་གནས་ལུགས་བསལ་བཞག་
དང་བྲལ་བའི་ཆོས་ཉིད་རང་རྩལ་ཡེ་ཤེས་ཀྱི་འཁོར་ལོ་འཛིན་མེད་རང་གྲོལ་དུ་རྟོགས་པའི་མཎྜལ་ནི་བླ་མ་མཉེས་པའི་ཕུལ་གྱུར། ཟུང་འཇུག་དོན་
དམ་གྱི་ཚོགས་མཆོག་བླ་ན་མེད་པ། ད་ལྟ་ཉིད་ནས་སྐུ་གསུམ་བླ་མའི་གོ་འཕང་མངོན་དུ་བྱེད་པའི་ཐབས་མཆོག་བླ་མའི་མན་ངག་གི་གསང་བ་
དམ་པ་ཡིན་པས་གནད་འདི་ཟིན་པ་གལ་ཆེའོ། །མདོར་ན་དེར་མ་ཟད་གནས་སྐབས་སུ་འཇིག་རྟེན་པའི་དངོས་གྲུབ་ཐམས་ཅད་ཚོགས་རྫོགས་

༄༅། །པ་ལས་འབྱུང་གི། །རང་གིས་ཚོགས་མ་བསགས་པར་འབད་རྩོལ་ཅི་ཙམ་ཆེ་ཡང་ཕན་པ་མེད་དེ། དཔེར་ན་འཕྲལ་གྱི་
ལོངས་སྤྱོད་ཟས་ནོར་ཙམ་ལའང་སྔོན་གྱི་བསགས་རྒྱབ་ཀྱིས་འབྱོར་པ་ཁ་ཅིག་ནི། འབད་རྩོལ་མ་བྱས་ཀྱང་རང་བཞིན་གྱིས་ལོངས་སྤྱོད་ཀྱིས་
མི་གཏོང་བ་དང་། ཁ་ཅིག་ཚོང་སོགས་འབད་རྩོལ་ལ་རྟག་ཏུ་བརྩོན་ཀྱང་ཕན་པ་ཏིལ་འབྲུ་ཙམ་ཡང་མེད་པར་མཐར་མུ་གེས་འཆི་བ་སོགས་
ཡོད་པ་བཞིན། རང་ལ་སྔོན་བསགས་ཀྱི་སྦྱིན་འབྲས་མེད་ན་འབྱོར་པ་ལོངས་སྤྱོད་མི་འབྱུང་སྟེ། སྔོན་རི་ཁྲོད་པ་ཞིག་འཚོ་བས་དབུལ་ནས་
དམ་ཅན་བསྒྲུབས་པས་དངོས་སུ་མི་དང་མི་ལབ་པ་བཞིན་བྱུང་ཡང་། སྦྱིན་འབྲས་མེད་པས་ཚིལ་རྡོག་གཅིག་ལས་མ་བྱུང་བ་ལྟར་རོ། །དེས་
ན་ཚེ་འདིས་འབད་རྩོལ་དང་ནོར་ལྷ་བསྒྲུབས་པ་སོགས་ལས་ཅི་བྱེད་ཀྱང་སྔོན་བསགས་ཀྱི་སྦྱིན་འབྲས་མེད་ན་མི་འབྱུང་། ཡོད་ན་དེ་དག་མི་

དགོས་པས། དོན་དུ་ཚོགས་བསགས་རེ་ལ་བརྩོན་ན་དེ་ལས་བཟང་བ་མེད་དེ་འབད་རྩོལ་རི་བོ་ཙམ་བྱས་པ་ལས། བསོད་ནམས་མེ་སྟག་ཙམ་
གསོགས་ན་དགའ་ཟེར་བ་དེ་ཡིན། ད་ལྟའི་ལོངས་སྤྱོད་དང་འབྱོར་པ་སོགས་ལེགས་པར་ཡོད་པ་རྣམས་སྔོན་བསོད་ནམས་བསགས་པའི་
འབྲས་བུ་དང་། ད་ལྟ་དབུལ་པོ་ཉམས་ཐག་པའང་སྔོན་བསགས་མེད་པས་ལེན་པ་ཡིན། དེས་ན་ད་ལྟ་ཚེ་འདིའི་བདེ་འབྱོར་ལ་རེ་བ་རྣམས་
ཀྱང་ཚོགས་བསགས་པ་འདི་ཁོ་ན་གལ་ཆེ། ལོངས་སྤྱོད་དབུལ་བ་རྣམས་ཀྱིས་ཀྱང་ཞིང་དང་བསམ་སྦྱོར་དག་ན་བསོད་ནམས་ཆེན་པོ་བསགས་
མི་དགོས་པར་འབྲས་བུ་ཆེར་འབྱུང་སྟེ། སྔོན་རྒྱལ་པོ་གསལ་རྒྱལ་གྱི་མངའ་ཐང་ཡང་ཟན་དྲོན་ལན་ཚུ་མེད་པ་ཞིག་གི་སྦྱིན་འབྲས་སུ་གསུངས།
འཇིག་རྟེན་ན་ཕྱུག་པོ་ལོངས་སྤྱོད་ཅན་རེ་མཐོང་ན་དེ་ལ་རློམ་སེམས་མི་བྱ་བར་ངེས་འབྱུང་གི་བློ་བཅོས་རྟག་བརྟེན་གྱི་སྙིང་པོ་མེད་པར་ཤེས་ནས། 

༄༅། །མཁྲིས་ནང་ཅན་ལ་བཅོས་ཟན་བྱིན་པ་ལྟར་ཞེ་ལོག་གེ་བ་ཞིག་དགོས་པ་ཡིན། དེར་མ་ཟད་ཚེ་འདིའི་ལོངས་སྤྱོད་སོགས་ལ་ཆེད་
དུ་རེ་ནས་ཚོགས་བསགས་པ་ལ་ལ་འབད་པ་སོགས་ཀྱང་འཇིག་རྟེན་པ་ཕལ་པ་ལ་རུང་གི། ངེས་འབྱུང་གི་ཆོས་ཡང་དག་པའི་ཕྱོགས་དང་ཉེ་བ་
མ་ཡིན་ཏེ། ཐར་པའི་གོ་འཕང་ཐོབ་པའི་ཆོས་ཡང་དག་ཞིག་འདོད་ན། ཚེ་འདིའི་ཞན་པ་ཐམས་ཅད་བོར་ནས། ཕ་ཡུལ་རྒྱབ་ཏུ་བསྐྱུར། མི་
ཡུལ་དང་དུ་བླང་། གནས་དབེན་པ་ཁོ་ན་བསྟེན་ཏེ། ན་དགའ་ཤི་སྐྱེད་ཀྱི་ངང་ནས་བསྒྲུབ་པ་ཞིག་དགོས། དེ་ལྟར་ངེས་པར་ཤི་མ་ཤི་མེད་
པར་ཉམས་སུ་ལེན་ནུས་པའི་བློ་ཞིག་སྙིང་ཐག་པ་ནས་སྐྱེས་ན། ལྟོ་གོས་ཀྱིས་ཕོངས་པ་མི་འོང་སེ། བཅོམ་ལྡན་འདས་ཀྱིས་ཀྱང་ཕྱེ་བ་རེ་
འཇལ་བའི་མུ་གེ་བྱང་ཡང་སངས་རྒྱས་ཀྱི་རྗེས་འཇུག་ཟས་གོས་ཀྱིས་མི་ཕོངས་པར་གསུངས་སོ། །དེས་ན་ཆོས་པ་རྣམ་དག་རེ་འདོད་ན། ཚེ་

འདིའི་བྱ་བ་ཁྱད་པར་ལོངས་སྤྱོད་ནོར་སྒྲུབ་སོགས་ཟིན་པ་མེད་པའི་བྱ་བ་དོར་ནས་ཆོག་ཤེས་པའི་ཀུན་སློང་དང་མ་བྲལ་བར་ཚོགས་བསགས་
སྒྲིབ་སྦྱོང་གང་བྱེད་དང་། ཁྱད་པར་མཎྜལ་བསགས་པའི་སྐབས་འདིར་སེམས་ཅན་གྱི་དོན་ལ་དམིགས་པ་ལས། རང་འདོད་ཀྱི་བློ་དང་གཏན་
ནས་མ་འདྲེས་པ་ཞིག་གལ་ཆེ། དེ་ལྟར་བྱས་ན། རང་དོན་དང་ཚེ་འདིའི་བདེ་སྐྱིད་སོགས་མི་འདོད་ཀྱང་། ཞོར་ལ་འབྱུང་སྟེ། མེ་འབུད་
པའི་ཚེ་དུད་པ་ཞོར་ལ་འབྱུང་བ་བཞིན་ནོ། །མཐར་ཚོགས་ཞིང་མཆོད་རྫས་ཀྱི་མཎྜལ་དང་བཅས་པ་ཧཱུྃ་ཡིག་གི་རྣམ་པར་རང་ལ་བསྡུས་ནས། 
འཁོར་གསུམ་མི་དམིགས་པའི་ངང་དུ་མཉམ་པར་བཞག་ཅིང་དགེ་བའི་རྩ་བ་བསྔོ་བས་སྤེལ་བར་བྱའོ། །བཞི་པ་འབུལ་བའི་དུས་ལ་
གསུམ་སྟེ། དང་པོ་ནི་དཔལ་ལྡན་བླ་མ་དམ་པ་ལ་སོགས་པས་ཐེག་པ་ཕྱི་ནང་གི་ཆོས་གསུངས་པའི་དུས། གཉིས་པ་ནི། ཆོས་

༄༅། །སྤྱོད་ཀྱི་ཚེ་ནང་ནུབ་དུས་གསུམ་ལ་སོགས་པའམ། ཆོ་གའི་རིགས་གང་བྱེད་ཀྱི་ཐོག་མར་འབུལ། །གསུམ་པ་ནི། ཡི་
དམ་གྱི་ལྷ་དང་། བླ་མ་དཀོན་མཆོག་རྡོ་རྗེ་སློབ་དཔོན། མཆེད་དང་ལྕམ་དྲལ་རྣམས་དྲན་པའི་ཚེ་དང་། སྐུ་གསུང་ཐུགས་རྟེན་བཞུགས་
པའི་གནས་དང་། དབང་ཆོས་ཟབ་མོ་ཞུ་དུས་ལ་སོགས་དང་། དེ་དག་དྲན་པ་དང་། གླིང་མོ་བྱེད་པའི་ཚེ། མོས་གུས་དྲག་པོས་མཎྜལ་
དངོས་སུ་འབྱོར་རམ། མ་འབྱོར་ཡང་ཡིད་ཀྱི་སྤྲུལ་ནས་འབུལ་ཞིང་། གསོལ་འདེབས་དང་སྨོན་ལམ་བཅས་པ་བྱའོ། །ཁྱད་པར་ཁྲིད་ཀྱི་
དུས་ཉིན་མཚན་དུས་དྲུག་ཏུ་དབུལ་བར་བྱ་སྟེ། སློབ་དཔོན་ཆེན་པོས། ལྷ་དང་བླ་མ་ནམ་དྲན་དུས་ཉིད་དམ། །ཚོགས་པ་རྒྱ་མཚོའི་དབུས་
སུ་ཆོས་སྤེལ་ཚེ། །ཆོས་སྤྱོད་ཀུན་གྱི་གཙོ་བོར་མཎྜལ་འབུལ། །ཞེས་སོ། །ལྔ་པ་ཕན་ཡོན་ལྡན་འབྲས་ནི། སྤྱིར་མཆོད་པ་ཐམས་ཅད་

ཀྱི་ནང་ནས་ལག་བརྐྱང་སྟེ། འབུལ་རྒྱུ་ཞིག་ལ་མཎྜལ་འདི་ལས་ལྷག་པ་མེད། མཆོད་པ་གཞན་མེ་ཏོག་སོགས་སིལ་བུ་ཡིན་ལ། མཎྜལ་
ལ་ནི་འཁོར་འདས་ཀྱི་མཆོད་པའི་བྱེ་བྲག་མ་ཚང་བ་མེད་པས་ཚོགས་རྫོགས་པའི་ཕུལ་ཤིན་ཏུ་ཆེ། མགོན་པོ་ཀླུ་སྒྲུབ་ཀྱིས། དགེ་བ་འདི་
ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་རྫོགས་ནས། །བསོད་ནམས་ཡེ་ཤེས་ལས་བྱུང་བའི། །དམ་པ་སྐུ་གཉིས་ཐོབ་པར་
ཤོག༑ །ཅེས་པས་མཎྜལ་ཕུལ་བའི་ཕན་ཡོན་ལ་སྤྱི་དང་བྱེ་བྲག་གཉིས་ལས། དང་པོ་སྤྱིའི་ཕན་ཡོན་ནི། ཐུན་མོང་དུ་བསོད་ནམས་དང་
ཡེ་ཤེས་ཀྱི་ཚོགས་གཉིས་མྱུར་དུ་རྫོགས། སྒྲིབ་གཉིས་ཅི་རིགས་པ་དག་ནས། གནས་སྐབས་སུ་འཁོར་ལོས་བསྒྱུར་བའི་མཐུ་དཔལ་སོགས་
མངོན་མཐོའི་འབྲས་བཟང་དཔག་མེད་སྤྱོད་ཅིང་། མཐར་ཐུག་ངེས་ལེགས་ཞི་བ་མྱང་འདས་གསུམ་གང་རུང་མངོན་དུ་བྱེད་དེ། སྡུད་པ་ལས། 

༄༅། །ཅི་སྲིད་དགེ་བའི་རྩ་བ་དེ་ནི་མ་རྫོགས་པར། །དེ་སྲིད་སྟོང་ཉིད་དམ་པ་དེ་ནི་ཐོབ་མི་འགྱུར། །ཞེས་སོ། །གཉིས་པ་བྱེ་བྲག་གི་
འབྲས་བུ་ནི། མཎྜལ་ཕུལ་བ་སྟོབས་སུ་གྱུར་པས་སྨོན་ལམ་ཡོངས་སུ་རྫོགས་པར་བྱས་ཏེ། སེམས་ཅན་གྱི་ཁམས་རྒྱ་མཚོ་ལྟ་བུ་སྨིན་པར་
འགྱུར་བ་དང་། སངས་རྒྱས་ཀྱི་ཞིང་ཡོངས་སུ་སྦྱངས་པ་བྱས་པར་འགྱུར། དེའང་བླ་མ་སྐུ་གསུམ་གྱི་མཎྜལ་ལས། དང་པོ་སྤྲུལ་སྐའི་མཎྜལ་
ཕུལ་པས། ལུས་ཀྱི་སྒྲིབ་པ་དག །སྐུའི་དངོས་གྲུབ་ཐོབ། རང་བཞིན་སྤྲུལ་པའི་ཞིང་དག་པར་སྐྱེས་ནས་སངས་རྒྱས་ཀྱི་མཛད་པ་མཐར་ཕྱིན་
དངོས་གྲུབ་ཆེན་པོ་ཐོབ་པར་འགྱུར། གཉིས་པ་ལོངས་སྐུའི་མཎྜལ་ཕུལ་པས། ངག་གི་སྒྲིབ་པ་དག །གསུང་གི་དངོས་གྲུབ་ཐོབ། རང་སྣང་
འོག་མིན་གྱི་ཞིང་ལ་ལོངས་སྤྱོད་པར་འགྱུར། གསུམ་པ་ཆོས་སྐུའི་མཎྜལ་ཕུལ་པས། ཡིད་ཀྱི་སྒྲིབ་པ་དག །ཐུགས་ཀྱི་དངོས་གྲུབ་ཐོབ། 

གདོད་མའི་གཞི་ལ་ལྷུན་གྱིས་གྲུབ་ནས་ཕྱོགས་བཅུར་སྐུ་དང་ཡེ་ཤེས་ཀྱི་རོལ་པས་འགྲོ་བའི་དོན་ལྷུན་གྱིས་གྲུབ་པའི་འབྲས་བུ་ཐོབ་པར་འགྱུར་རོ། །
ད་ལྟའང་སྐུ་གསུམ་གྱི་གོ་འཕང་མངོན་དུ་བྱེད་པའི་ས་བོན་ཐེབ་ཅིང་། དེ་དག་གི་ཞིང་སྦྱོང་བར་བྱེད། ཁྱད་པར་འཁོར་གསུམ་རྣམ་པར་མི་རྟོག་
པའི་ཤེས་རབ་ཁྱད་པར་ཅན་གྱིས་ཟིན་པའི་དེ་ཁོ་ན་ཉིད་ཀྱི་མཎྜལ་གྱིས། བདག་གཞན་གྱི་སྒོ་གསུམ་ཆ་མཉམ་གྱི་སྒྲིབ་པ་དག་ནས། རྒྱལ་བ་
ཐམས་ཅད་ཀྱི་ཡེ་ཤེས་རྡོ་རྗེ་སྨིན་པར་འགྱུར་བ་དང་། སྐུ་གསུམ་དབྱེར་མི་ཕྱེད་པའི་ངོ་བོ་ཉིད་སྐུ་མངོན་དུ་བྱེད་ཅིང་། དེའི་ཞིང་ཡོངས་སུ་སྦྱོང་ 
བར་བྱེད་དོ། །དེ་ལྟར་ན་མངོན་མཐོ་ངེས་ལེགས་ཐམས་ཅད་ཀྱི་ཉེ་རྒྱུ་ཚོགས་གཉིས་གསོག་པའི་ཐབས་དང་སྒོ་ཐམས་ཅད་ཀྱི་མཆོག་ཏུ་གྱུར་
པ་ནི་འདི་ཁོ་ན་ཡིན་པར། མདོ་རྒྱུད་མན་ངག་གསུམ་ཞལ་མཐུན་པར་ཡང་ཡང་བསྔགས་པས་གནས་འདིར་ཡིད་ཆེས་པའི་སྒོ་ནས་རྟག་ཏུ་

༄༅། །བརྩོན་པར་བྱ་བ་གལ་ཤིན་ཏུ་ཆེ་སྟེ། མཎྜལ་གྱི་མདོ་ལས། ཕ་རོལ་ཕྱིན་པ་འདི་རྣམས་ཉིད། །ཐུབ་པས་མཎྜལ་
བྱས་པས་ཐོབ། །བདེ་གཤེགས་ཕོ་བྲང་དམ་པ་འདིར། །ལུས་ཀྱི་ལས་རྣམས་བྱས་པ་ནི། །གསེར་གྱི་ཁ་དོག་དང་ལྡན་ཞིང་། །ནད་ཀུན་
ལས་ནི་གྲོལ་བ་དང་། །ཟླ་བ་ལྟར་གསལ་ཡིད་འོང་བའི། །ལྷ་མི་ཁྱད་པར་འཕགས་པ་དང་། །ནོར་དང་གསེར་ནི་ཕུན་ཚོགས་པས། །རྒྱལ་
པོའི་རིགས་སུ་སྐྱེ་བར་འགྱུར། །ཞེས་སོ། །དེ་ཡན་ཆད་ཀྱི་མཎྜལ་གྱི་ཁྲིད་སོང་ངོ་།། ༈ །།གསུམ་པ་རྟོགས་པའི་ཡེ་ཤེས་རང་
རྒྱུད་ལ་མྱུར་དུ་བསྐྱེད་ཅིང་གོང་འཕེལ་དུ་བྱེད་པའི་མྱུར་ལམ་ཟབ་མོ་བླ་མའི་རྣལ་འབྱོར་གྱི་ཁྲིད་ལ། བླ་མ་བརྟགས་པ། བརྟེན་ཚུལ། རྣལ་
འབྱོར་སྒོམ་པ་དངོས། ཕན་ཡོན་ནོ། །དང་པོ་བླ་མ་བརྟགས་པ་ལ་སྤྱིར་བཤད་པ་དང་། བྱེ་བྲག་སྤང་བླངས་སོ་སོར་བཤད་པ། ཞར་ལ་

སློབ་མའི་མཚན་ཉིད་བསྟན་པའོ། །དང་པོ་བླ་མའི་མཚན་ཉིད་སྤྱིར་བཤད་པ་ནི། སྐྱེས་རབས་ལས། དམ་པ་རྣམས་ནི་སུས་ཀྱང་མི་
བསྲིང་སྟེ། །དུལ་བའི་ཚུལ་གྱིས་དགེ་བ་བསྟེན་པར་བྱ། །དེ་དང་ཉེ་ན་དེ་ཡི་ཡོན་ཏན་རྡུལ། །ཆེད་དུ་མ་བསྒོས་པ་ཡང་གོས་པར་འགྱུར། །
ཞེས་པ་ལྟར་དམ་པ་ལ་བརྟེན་ན་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཤུགས་ཀྱིས་འགོ་བར་འགྱུར་བ་དང་། མདོ་ལས། ཀུན་
དགའ་བོས་བཅོམ་ལྡན་འདས་ལ་གསོལ་བ། བཅོམ་ལྡན་འདས་དགེ་བའི་བཤེས་གཉེན་དང་། དགེ་བའི་གྲོགས་པོ་ནི་ཚངས་པར་སྤྱོད་པ་བྱེད་
ལགས་སོ། །བཅོམ་ལྡན་འདས་ཀྱི་བཀའ་སྩལ་པ། ཁྱེད་དེ་ལྟར་མ་སྨྲ་ཞིག །དེ་ཅིའི་ཕྱིར་ན་དགེ་བའི་བཤེས་གཉེན་དང་དགེ་བའི་གྲོགས་
པོ་ནི་ཚངས་པ་སྤྱོད་པ་ཡོངས་སུ་རྫོགས་པ་ཡིན་པའི་ཕྱིར་རོ། །ཞེས་གསུངས་པ་ལྟར། ཐེག་པ་ཆེ་ཆུང་གི་ལམ་གྱི་ཡོན་ཏན་ཆེ་སྐྱེ་ཆུང་

༄༅། །སྐྱེས་ཐམས་ཅད་ནི། ལམ་སྟོན་པའི་དགེ་བའི་བཤེས་གཉེན་ཁོ་ན་ལས་འབྱུང་བ་མ་གཏོགས་རང་སྟོབས་ཀྱིས་རྒྱུད་ལ་སྐྱེ་བའམ། 
རྒྱུ་མེད་པ་ལས་འབྱུང་བ་མ་ཡིན་ཏེ། ས་བོན་མེད་པའི་འབྲས་བུ་མི་སྲིད་པ་བཞིན་ནོ། །སྡུད་པ་ལས། སངས་རྒྱས་ཆོས་རྣམས་དགེ་བའི་
བཤེས་ལ་བརྟེན་ཏོ་ཞེས། །ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །ཞེས་པ་ལྟར། ཐེག་པ་ཆེན་པོའི་ལམ་དང་འབྲས་ 
བུའི་ཆོས་ཐམས་ཅད་ནི་དགེ་བའི་བཤེས་གཉེན་ལ་བརྟེན་ནས་འབྱུང་བ་ཁོ་ན་ཡིན་པར་གསུངས་སོ། །དེ་ལ་སངས་རྒྱས་རྣམས་ནི། རང་རེ་
སེམས་ཅན་གྱི་དོན་དུ་མངོན་པར་རྫོགས་པ་སངས་རྒྱས་པ་ཡིན་པས། སློབ་པ་ལམ་གྱི་གནས་སྐབས་ན། རང་རེ་སེམས་ཅན་ཐམས་ཅད་སྒྲོལ་
བར་དམ་བཅས་ནས་བཞེད་པའི་འབྲས་བུ་མངོན་དུ་གྱུར་པའི་ཚེ། རང་རེ་རྣམས་ཡལ་བར་འདོར་ག་ལ་སྲིད། དེས་ན་རྟག་ཏུ་ཐུགས་རྗེ་ཆེན་པོས་

སེམས་ཅན་སུ་ཞིག་ཐར་པའི་ལམ་དུ་འཁྲིད་པའི་སྐལ་བ་དང་ལྡན། ཐབས་གང་གིས་འདྲེན་པར་ནུས་དགོངས་པ་ན། རང་རེ་རྣམས་ལ། 
ལོངས་སྐུ་དང་མཚན་དཔེས་བརྒྱན་པའི་སྤྲུལ་པའི་སྣང་བ་མཇལ་བའི་སྐལ་བ་མེད་པས། རང་དང་སྤྱོད་ཡུལ་མཐུན་པའམ་སོ་སོའི་སྐྱེ་
བོའི་དགེ་བའི་བཤེས་གཉེན་དུ་སྤྲུལ་པའི་རྒྱུ་མཚན་དེས། བླ་མ་མཁས་པ་དང་མཇལ་ན་བླང་དོར་ཤེས། བླ་མ་བྱ་བཏང་དང་མཇལ་ན་བློ་
སྣ་ཐུང་། བླ་མ་རྟོགས་ལྡན་དང་མཇལ་ན་སེམས་ཉིད་རྟོགས། བླ་མ་གྲུབ་ཐོབ་དང་མཇལ་ན་བྱིན་བརླབས་འཇུག །ཅེས་གསུངས་པ་
བཞིན༑ ཙནྡན་གྱི་སྡོང་པོར་འཁྲི་བའི་ཤིང་ལ། ཙནྡན་གྱི་དྲི་བསུང་བསྣམས་པ་ལྟར། གཞན་རྒྱུད་ཀྱི་ཐར་པའི་ས་བོན་སད་ཐུབ་ཅིང་ངང་
གིས་ལེགས་ལམ་ལ་འདྲེན་པར་མཛད་པ་གཅིག་དགོས་ཏེ། ཡོན་ཏན་མཛོད་ལས། ཇི་ལྟར་མ་ལ་ཡི་ནགས་ཀླུང་དུ། །རྣམ་པར་

༄༅། །འཁྱམས་པའི་སྡོང་དུམ་ཕལ་པ་ཡང་། །ཡལ་འདབ་བརླན་པས་ཙནྡན་དྲི་བསུང་ལྟར། །གང་ལ་བརྟེན་པ་དེ་ཡི་རྗེས་སུ་
འགྲོ༑ །ཞེས་གསུངས་པ་ལྟར་རོ། །འོན་ཀྱང་བླ་མ་དགེ་བའི་གཤེས་གཉེན་དེ་ནི་མཐར་གནས་ཀུན་ཏུ་ལེགས་ཉེས་སྒྲུབ་བསལ་གྱི་རེ་བཅར་ཞུ་ས་
ཡིན་པ་དང་། དགེ་བའམ་སྡིག་པའི་བཤེས་གྲོགས་དབང་བཙན་པས། ཚེ་རབས་གཏན་འདུན་གྱི་སྐྱིད་སྡུག་ལེགས་ཉེས་ཀུན་གྱི་མགོ་བོ་
ནི་འདི་ནས་འཛུག་དགོས་པས། སླ་ཆོས་དང་། ཚོད་ཡོད་དུ་མ་སོང་བར་བླ་སློབ་ཀྱི་མཚན་ཉིད་དང་། འབྲེལ་ཡོད་མིན་རིང་ནས་ཞིབ་ཏུ་
བརྟགས་པ་ནི་གལ་ཆེ། ཐོག་མར་མ་བརྟགས་པར། དབང་ཆོས་ཅི་ཐོབ་བྱེད་ཅིང་སླད་ཀྱི་ཆོས་དམ་ཚིག་ལ་ཅི་མི་སྙམ་པའི་སྒྲོ་སྐུར་ལོག་
ལྟས་རྡོ་རྗེ་དམྱལ་བའི་རྒྱུ་བྱེད་པའི་ཆོས་མིན་ཆོས་ཀྱིས་མི་སྒྲུབ་པར། དང་པོ་བླ་མ་བརྟགས་པ་ལ་མཁས་པར་བྱའོ། །གཉིས་པ་བྱེ་བྲག་

སྤང་བླང་སོ་སོར་བཤད་པ་ལ། བརྟགས་ཐབས་གཉིས་ཏེ། །བླ་མ་བཟང་པོའི་མཚན་ཉིད་དང་། ངན་པའི་མཚན་ཉིད་དོ། །དང་པོ་
བླ་མ་བཟང་པོའི་མཚན་ཉིད་ནི། མཚན་བརྗོད་ལས། སྙིང་རྗེ་ཆེ་དང་ཤེས་རབ་དང་། །ཐབས་ཀྱིས་འགྲོ་དོན་བྱེད་པའི་མཆོག །ཅེས་
དང་༑ གསང་སྒྲོན་ལས། དཀའ་བ་མང་སྤྱོད་སྐྱོ་ངལ་ཆུང་། །གཞི་རྩ་སྟོང་པ་ཉིད་དུ་ཤེས། །རྒྱུད་བཤད་སྔགས་ཀྱི་སྦྱོར་བ་མཁས། །
ཐུགས་རྗེ་ཆེ་ལ་འདོད་པ་ཆུང་། །བརྒྱུད་པར་ལྡན་ལ་མཚོན་པར་མཁས། །དབང་རྣམས་ཐོབ་ཅིང་ཏིང་འཛིན་གསལ། །དེ་རྣམས་
ལྡན་པའི་བླ་མ་ལ། །བཅུད་དང་ལྡན་པར་ངས་བཤད་དོ། །ཞེས་གསུངས་པས། ཐོག་མར་བཤེས་གཉེན་དུ་མའི་ཞལ་གྱི་བདུད་རྩི་
མྱོང་བས་བརྒྱུད་པ་དང་ལྡན་པ། བར་དུ་ཐོས་བསམ་བསྒོམ་པས་ཤེས་བྱ་ལ་བློ་གྲོས་རྒྱས་པ། མཐར་བསྐྱེད་རྫོགས་ཟབ་མོའི་

༄༅། །ཉམས་ལེན་གནང་དུ་བསྣུན་པས་ཏིང་ངེ་འཛིན་ལ་དབང་འབྱོར་བས་ལས་བཞི་ཐོགས་མེད་སྒྲུབ་པས་གདུལ་བྱའི་རེ་བ་
སྐོང་བའི་ཡོན་ཏན་ལྡན་པ་དང་། རང་ལ་འཇིགས་པ་མེད་པ། གཞན་སྐྱོབ་པའི་ནུས་པ་ཡོད་པ། རང་འདོད་ཆུང་བ། ཕན་སེམས་ཆེ་
བ་དང་བཞི་འཛོམ་དགོས་པར་གསུངས། ཡང་རྩ་རྒྱུད་ལས། རིགས་པའི་གནས་མཁས་ཡིད་བཞིན་ལྟར༔ ཐོས་རྒྱ་ཆེ་བ་ཕྱི་ཡི་སྟེ༔
འཛིན་ཆགས་ཆུང་བ་ནང་གིའོ༔ གསང་བ་གནས་ལུགས་ཚུལ་ལྡན་ལ༔ ཡང་གསང་བྱམས་དང་སྙིང་རྗེ་ཅན༔ གང་བསྟན་གདམས་
པས་རྒྱུད་ལ་ཕན༔ རྒྱུ་འབྲས་གང་སྨོན་ཡིད་བཞིན་འགྲུབ༔ ཅེས་གསུངས་པས། སྤྱིར་གནས་ལྔའི་རིག་པ་ལ་མཁས་ཤིང་། ཕྱི་ནང་
གི་ཐེག་པ་མ་ལུས་པའི་ཐོས་རྒྱ་ཆེ་བས་གདུལ་བྱར་གང་འདུལ་སྟོན་པའི་རེ་བ་སྐང་བ་ནོར་བུ་ལྟ་བུ་ཕྱི་ཐེག་པ་ཐུན་མོང་གི་བླ་མའི་མཚན་ཉིད། 

གནས་ལུགས་རྟོགས་ཤིང་གདམས་ངག་གི་དྲོད་ཐོབ་པ་གསང་བ་རྫོགས་ཆེན་སྟོན་པའི་བླ་མའི་མཚན་ཉིད། རྟོགས་པ་མཐར་ཕྱིན་ནས་
རྩལ་བྱམས་དང་སྙིང་རྗེ་མེ་ལྟར་འབར་བས་ཅི་མཛད་གདུལ་བྱའི་དོན་ལས་མི་འདའ་བ་ཡང་གསང་མན་ངག་སྡེ་པའི་བླ་མའི་མཚན་ཉིད་དེ།
གཙོ་བོར་ཕྱི་མ་གཉིས་པོ་གདམས་ངག་ལག་ཁྲིད་དུ་འདེབས་སྙམ་པ་རྣམས་ཀྱིས་བཙལ་བར་བྱ་དགོས། ཁྱད་པར་དུས་ངན་འདིར་ཚེ་ཐུང་ནད་
མང་གི་སྐབས་ཡིན་པས། བློ་སྦྱོང་དང་ཉམས་ཁྲོད་གཙོ་བོར་བྱ་བ་ལས། སློབ་མའི་བློ་ཚིག་ལ་ཡེངས་པའི་བཤད་པ་ཁོ་ན་གཙོར་བཏོན་ན། 
རྒྱུད་སྨིན་གྲོལ་དུ་འགྲོ་མི་ནུས་ཏེ། མདོ་ཏིང་འཛིན་རྒྱལ་པོ་ལས། གང་དག་སྒྲ་ཡིས་སྟོན་པ་ཡི། །དགོངས་པའི་བཤད་པ་མི་ཤེས་སོ། །
དགོངས་པ་བདག་གིས་མི་ཤེས་པས། །ཆོས་མ་ཡིན་པ་ཆོས་སུ་འཆད། །ཅེས་དང་། བཻ་རོ་ཙ་ནས། སློབ་དཔོན་པདྨ་ལ། རྒྱུད་ལུང་

༄༅། །མང་པོ་རྟག་ཏུ་ཉན་བཤད་བྱེད་པ་ལ་དོན་ཅི་ཙམ་མཆིས་ཞུས་པས། །ཐོས་པས་ཕྱིའི་སྒྲོ་འདོགས་ཆོད་དགོས་པ་ཡིན་ཀྱང་། 
ནང་མན་ངག་གི་གནད་མ་ཤེས་ན། ཐོས་པ་ཅི་ཙམ་རྒྱ་ཆེ་ཡང་སྒྲོ་འདོགས་མི་ཆོད། དབང་པོ་རྣོན་པོ་ཚིག་དང་སྒྲ་ལ་འབྱམས་ནས། མན་
ངག་གནད་དུ་བསྣུན་པའི་སྟེང་དུ་བསྡུ་མི་ཤེས། དབང་པོ་རྟུལ་པོས་ཚིག་དོན་གཉིས་ཀ་མི་རྙེད། དེ་བས་བླ་མ་གདམས་པ་ཅན་བཙལ། 
མཉེས་པར་བྱས། གདམས་ངག་ཞུས་ནས་བསྒོམ་ན། དོན་གྱི་འབྲས་བུ་དེ་ཐོབ་པ་ཡིན་ནོ། །ཞེས་གསུངས། དེས་ན་སོ་སོའི་བློ་རིགས་
དང་བསྟུན་ནས་གནས་ལུགས་ཀྱི་དོན་ཕྱིན་ཅི་མ་ལོག་པ་ངོ་སྤྲད་ཅིང་། སློབ་མའི་རྒྱུད་སྨིན་གྲོལ་དུ་འགྲོ་ནུས་པའི་བླ་མ་བསྟན་དགོས་ཏེ། ལང་
ཀར་གཤེགས་པ་ལས། བྱང་ཆུབ་སེམས་དཔའ་རྣམས་དོན་ལ་རྟོན་ཅིག །ཚིག་ལ་མ་རྟོན་ཅིག །ཅེས་དང་། རིན་ཆེན་ཕུང་པོའི་མདོ་ལས། 

བྱམས་པས་གསོལ་བ། དགེ་བའི་བཤེས་གཉེན་ཇི་ལྟ་བུ་ལ་བསྟེན་པར་བགྱི། བཀའ་སྩལ་པ། དགེ་བའི་བཤེས་གཉེན་ཆོས་ཅི་དང་ཅི་བསྟན་
པ་དེ། ཐམས་ཅད་ཆོས་ཀྱི་དབྱིངས་དོན་དམ་པའི་བདེན་པ་འབའ་ཞིག་ལ་བརྩམས་ཏེ་སྟོན་པར་བྱེད། གསལ་བར་བྱེད་པ་དེ་ནི་དགེ་བའི་བཤེས་
གཉེན་ལམ་དྲང་པོར་ཁྲིད་པར་བྱེད་པ་ཡིན་ནོ། །ཞེས་དང་། རྒྱུད་རང་བྱུང་བདེ་བ་ལས། ཚིག་དང་ཡི་གེ་དོན་མཚོན་ནས། །མན་ངག་སྙིང་
པོས་ཁོག་ཕུབ་ནས། །དོན་དང་མི་འགལ་ས་བཅད་ལ། །ཚིག་ཉུང་དོན་དུ་རྫོགས་པར་མཚོན། །དེ་ལྟར་མི་ཤེས་གང་ཟག་གིས། །དོན་མེད་
ཚིག་གིས་གོང་འོག་དཀྲུགས། །རྩལ་བཤད་ཐོ་ཅོས་གཞུང་ཉམས་བྱེད། །མཚམས་མེད་སྡིག་པའི་ཆར་མི་ཕོད། ཅེས་དང་། གནོད་སྦྱིན་
མོ་བྱང་ཆུབ་ཀྱིས། མ་ནོར་ངེས་པའི་སློབ་དཔོན་ནི། །ཐ་དད་མ་ཡིན་སློབ་མ་ལ། །སྒྲའམ་ཚད་མ་མི་མངའ་ལ། །ཇི་བཞིན་རིག་པའི་ངོ་བོ་

༄༅། །སྟོན༑ ཞེས་སོ། །མདོར་ན་ཐོས་བསམ་སྒོམ་གསུམ་གང་མཁོ་བ་དེ་རང་ལས་ཅུང་ཟད་མཐོ་ཞིང་། རྒྱུད་ལ་གདམས་པས་
ཕན་པ་སྟེར་ནུས་པ་དེ་བླ་མར་བསྟེན་ནས། དེས་བསྟན་པ་ལག་ལེན་དུ་བཏབ་ན། གང་སྨོན་པའི་བྱང་ཆུབ་དེའི་རྒྱུ་སྒྲུབ་པ་དང་། འབྲས་བུ་ཐོབ་
པ་ལ་དཀའ་ཚེགས་མེད་པ་ཡིན་ནོ། །འོན་ཀྱང་སྙིགས་མའི་སེམས་ཅན་བློ་མཐུ་ཆུང་ཞིང་། ལས་སྣང་མ་དག་པས་ཇི་བཞིན་བརྟགས་ཀྱང་དཀའ་
བས༑ དོན་དུ་བླ་མ་གང་ཡང་མཚན་དང་རྣམ་ཐར་ཐོས་པ་ཙམ་གྱིས་དབང་མེད་ཀྱི་དད་པ་མིག་མཆི་མ་འཁྲུགས་ནུས་པ་ཡོང་ན། དེ་ཉིད་ཚེ་རབས་
ཀྱི་བླ་མ་བརྟགས་མི་དགོས་པར་བསྟེན་ཆོག་པ་ཡིན་ནོ། །གཉིས་པ་གཞན་དུ་སྤང་བར་བྱ་བའི་བླ་མའི་མཚན་ཉིད་ནི། རྩ་རྒྱུད་ལས། རང་ཁེངས་
ང་རྒྱལ་འཛིན་ཆགས་ཆེ༔ བདུད་ཀྱི་བྱིན་བརླབ་སྤྲུལ་བསྒྱུར་ཏེ༔ མཁས་པས་ལེགས་བརྟགས་མི་བརྟེན་སྤངས༔ ཞེས་དང་། བེཻ་རོ་ཙ་ནས། 

ཉོན་ཅིག་གཡུ་སྙིང་པོ་བུ། །སློབ་དཔོན་ངན་པའི་མཚན་ཉིད་ནི། །ཐིག་པ་དམན་ལ་ཞུགས་པ་དང་། །ཐེག་པ་ཆུང་བའི་བློ་བགྲམ་དང་། །ལར་
ཡང་བློ་འཕང་དམའ་བ་དང་། །ཚིག་གིས་ལེན་ཅིང་ཚིག་ལ་དགའ། །ཁེང་དྲེགས་ཆེ་ཞིང་རང་མཐོ་ཆེ། །ལུས་སྤྱོད་སྒེག་པས་ཆེ་རུ་རེ། །ཁམ་ཆེ་
མཁས་པ་བཙུན་དུ་རེ། །ཁོང་རླུང་འབུད་ཅིང་གདན་ལ་བཞུགས། །ནོར་ནད་ཆེ་ལ་ཟས་ལ་ངན། །ཤེས་ལོང་མེད་པར་སློབ་མ་འཚོལ། །རང་
གིས་མི་ཤེས་གཞན་ལ་སློབ། །དྲེགས་པའི་རྩལ་གྱིས་ཁོང་རླུང་འབུད། །རང་གི་དབང་རྣམས་མ་རྫོགས་པར། །གཞན་ལ་དབང་བསྐུར་བྱིན་བརླབ་
བྱེད༑ །རྣམ་རྟོག་ཆེ་ལ་མཚན་མའི་ཆོས་སྤྱོད་འབད་ནས་བྱེད། །དེ་རྣམས་སློབ་དཔོན་ངན་པའི་མཚན་ཉིད་ཡིན། །ཞེས་དང་། སངས་རྒྱས་
མཛོད་ཀྱི་མདོ་ལས། རང་གིས་དོན་མ་རྟོགས་པར་གཞན་ལ་སྟོན་པ་ནི། སེམས་ཅན་དམྱལ་བར་ལྟུང་ངོ་། །ཞེས་དང་། ཡེ་ཤེས་ནམ་

༄༅། །མཁའ་དང་མཉམ་པའི་རྒྱུད་ལས། རང་སེམས་ཆོས་སྐུ་མ་རྟོགས་པར། །མདོ་རྒྱུད་མང་པོ་བཤད་ཤེས་ཀྱང་། །ངན་སོང་
གསུམ་དུ་ལྟུང་བའང་མང་། །ཞེས་གསུངས། དེས་ན་རང་གིས་ཆོས་ཚུལ་བཞིན་མི་བྱེད། ཉམས་སུ་མི་ལེན། དོན་མ་རྟོགས་པའི་བླ་མའི་
གཟུགས་བརྙན་ཁོ་བོ་དང་འདྲ་བ་འགའ་ཞིག་གིས་གཞན་ལ་ཆོས་མང་པོ་བཤད་ཀྱང་། གཞན་ཡིད་མི་ཆེས་པས་ཕན་མི་ཐོགས། རང་གཞན་གཉིས་
ཕུང་གི་ལས་སུ་འགྲོ། དཔེར་ན་མཛེ་ཕོ་ཞིག་གིས་བདག་ལ་བཅོས་པའི་མན་ངག་ཡོད་སྐད་ཀྱིས་གཞན་ལ་མཛེ་བཅོས་བྱས་ན། ཁོ་རང་གི་ནད་
ལ་བལྟས་ནས། གཞན་ཡིད་མི་ཆེས། ཕན་མི་ཐོགས་པ་དང་འདྲ། ཡང་བླ་མ་ངན་པའི་བསླུ་ཚིག་གིས། འབྲེལ་ཚད་དང་བཅས་པ་ངན་
སོང་དུ་འགྲོ་བའམ། དེ་ཙམ་མིན་ཡང་ཐར་པ་ཐོབ་མི་ནུས་ཏེ། དཔེར་ ཚེས་བཅོ་ལྔའི་ཟླ་བ་མཐོང་བའི་སྤྲེའུའི་རྒྱལ་པོས། ཆོས་བརྒྱད་ཟླ་བ་ཆུ་

མིག་ཏུ་གཟུགས་ཤར་བ་མཐོང་ནས། ནམ་མཁར་བལྟས་པས་གནམ་ཟླའི་ཕྱེད་ལྷུང་བར་བཟུང་ནས། སྤྲེའུའི་འཁོར་བསྡུས་ཏེ། གཅིག་མཇུག་
གཅིག་གིས་འཇུས་ནས་ལེན་པར་བརྩམ་པ་ན་རྟིང་པ་དེའི་ལག་གིས་མཇུག་མ་ཤོར་ནས་ཐམས་ཅད་ཆུར་ལྷུང་བ་བཞིན་ནོ། །ཡང་བླ་མ་ངན་པས། 
གྲྭ་སློབ་རྣམས་ལ་སྣོད་ལྡན་ཡོད་ཀྱང་། གཞན་བླ་མ་བཟང་པོའི་རྩར་མི་མངག་པར། རང་དང་མ་ཤི་བར་འགྲོགས་བཅུག་ཀྱང་། སློབ་མའི་
རྒྱུད་གྲོལ་མི་ནུས་པ། དཔེར་འོག་མེད་གླང་ཁེ་དྲགས་དེས། བ་ལ་འདྲུལ་བས་ཁོས་ཅི་ཙམ་འཆགས་ཀྱང་བེའུ་མེད་པ་ལྟར་དང་། ཡང་
བླ་མ་བཟང་པོ་བརྟེན་ན་རྒྱུད་སྨིན་ཅིང་གྲོལ། མཆོག་ཐུན་གྱི་དངོས་གྲུབ་ཐོབ། དམན་པ་བརྟེན་ན་རྒྱུད་འཆིང་དངོས་གྲུབ་ཀྱི་སྐལ་བ་གཅོད་དེ།
དཔེར་ཡིད་བཞིན་ནོར་བུ་དགོས་འདོད་འབྱུང་ཡང་། འཆིང་བུས་དགོས་པ་མི་འགྲུབ་དབུལ་འཕོང་དུ་འགྱུར་བ་བཞིན་ནོ། །དེ་སྐད་དུ་དགེ་

༄༅། བཤེས་པུ་ཏོ་པས། མཛོ་ཕོའི་མན་ངག་ཆུ་ཟླ་སྙམ། །འོག་མེད་གླང་འདྲ་ནོར་བུ་ལྟར། །ཞེས་དང་། ངེས་དོན་འདུས་
པ་ལས། སྤྲེའུ་འདྲ་བའི་ལུང་གིས་བསླད་པའི་ཕྱིར་། ཞེས་དང་། བླ་མ་ལ་ལ་འོག་མེད་གླང་བུ་འདྲ། །ཞེས་སོགས་སོ། །མདོར་ན། 
རང་རྒྱུད་ལ་ཐོས་བསམ་སྒོམ་གསུམ་གྱི་ཡོན་ཏན་ཅུང་ཟད་མེད་ཀྱང་། ང་ནི་བླ་མ་དེ་དང་དེ་ལྟ་བུའི་སྤྲུལ་སྐུའམ། རྒྱལ་སྲས་སམ་དབོན་པོ་
སོགས་ཡིན་པ་གཞན་ལས་ལྷག་ཅིང་། ད་དུང་ངའི་བརྒྱུད་པ་རྣམས་ཀྱང་དེ་ལྟར་ཡིན་ནོ་སྙམ་དུ་བྲམ་ཟེ་ལྟར་ཆོ་རིགས་ཀྱིས་སྲུང་བའམ། ཐོས་
བསམ་སྒོམ་པའི་ཡོན་ཏན་ཅུང་ཡོད་ཀྱང་དེ་ཉིད་ཕྱི་མ་དོན་གཉེར་གྱི་ཀུན་སློང་རྣམ་དག་གིས་བསྒྲུབ་པ་མ་ཡིན་པར། རང་ཉིད་གང་དུ་བསྟི་
བའི་བླ་མའི་གདན་ས་སོགས་ཉམས་དོགས་ཀྱི་ས་ཆ་འདིའི་ཆེད་དུ་བྱས་པ་རྣམས་ནི། ཤིང་གི་རང་ཐག་ལྟ་བུ་ཞེས་བྱ་སྟེ། སློབ་མའི་རྒྱུད་

འདུལ་མི་ནུས། རང་རྒྱུད་སོ་སྐྱེ་ཕལ་པ་རྣམས་དང་ཁྱད་ཐོན་པའི་ཡོན་ཏན་ཅུང་ཟད་མེད་ཀྱང་། གཞན་བླུན་པོས་དད་པ་བྱས་པས་མ་བརྟགས་
པར་གོ་ས་མཐོན་པོར་གྱུར་ཅིང་། རྙེད་པ་དང་བཀུར་སྟིས་རྒྱུད་སྦོས་ཏེ། རང་རྒྱུད་ང་རྒྱལ་གྱིས་ཁེངས་ཤིང་དམ་པའི་ཡོན་ཏན་མི་མཐོང་བ་
ཁྲོན་པའི་སྦལ་པ་ལྟ་བུ་ཡིན། །མཁས་པའི་བླ་མ་མ་བསྟེན་ཞིང་མདོ་རྒྱུད་ཀྱི་སྦྱང་བརྩོན་མེད་པས་ཐོས་པ་ཉུང་བ། རྒྱུད་ཉོན་མོངས་རགས་ཤིང་
དྲན་ཤེས་བཞིན་མེད་པས་སྡོམ་པ་དང་དམ་ཚིག་འཆལ་བ། རྒྱུད་ཚོད་སོ་སྐྱེ་ལས་དམའ་ཡང་། གྲུབ་པའི་མཛད་སྤྱོད་ལྟར་བྱེད་པས་ཀུན་སྤྱོད་
གནམ་དུ་གཤེགས་པ། ཁོང་ཁྲོ་དང་ཟུར་ཟ་ཆེ་བས་བྱམས་དང་སྙིང་རྗེའི་དཔྱངས་ཐག་ཆད་པ། དེ་ལྟ་བུ་ནི་སྨྱོན་པའི་ལམ་མཁན་ལྟ་བུའི་བཤེས་
གཉེན་ཞེས་བྱ་སྟེ། ལམ་ལོག་པར་ཁྲིད། ཁྱད་པར་རང་ལས་ལྷག་པའི་ཡོན་ཏན་ཅུང་ཟད་ཀྱང་མེད་ཅིང་། བྱམས་སྙིང་རྗེ་བྱང་ཆུབ་ཀྱི་

༄༅། །སེམས་དང་བྲལ་བའི་བླ་མ་ནི། ལོང་བའི་ལམ་མཁན་ཞེས་སྤང་བླང་གི་མིག་ཕྱེ་མི་ཤེས་པ་ཡིན་ནོ། །དེ་བས་ཨུ་རྒྱན་
ཆེན་པོས་ཀྱང་། བླ་མ་མ་བརྟགས་དུག་འཐུང་འདྲ། །སློབ་མ་མ་བརྟགས་གཡང་མཆོངས་འདྲ། །ཞེས་གསུངས་པ་བཞིན། མ་བརྟགས་
པར་བསྟེན་པ་ནི། ལྗོན་པའི་དྲུང་ན་སྦྲུལ་གདུག་པ་ཅན་འཁྱིལ་ནས་ཡོད་པ་ལ་ཤིང་གི་གྲིབ་མའོ་སྙམ་ནས་ཕྱིན་པས་སྦྲུལ་གྱིས་བསོད་པ་དང་
འདྲ་བ་ཡིན་ཏེ། ཇི་སྐད་དུ། དེ་ཕྱིར་དམ་པ་ཤིན་ཏུ་མ་བརྟགས་ན། །དད་པ་ཅན་གྱི་དགེ་ཚོགས་ཆུད་གཟན་ཞིང་། །དལ་བ་སྐབས་ཤིག་རྙེད་པ་སྦྲུལ་
གདུག་དང་། །ཤིང་གི་གྲིབ་མ་ནོར་བཞིན་བསླུ་བར་འགྱུར། །ཞེས་སོ། །གསུམ་པ་ཞར་ལ་སློབ་མའི་མཚན་ཉིད་བཤད་པ་ལ་བཟང་ངན་གཉིས་
ལས༑ དང་པོ་སློབ་མ་བཟང་པོའི་མཚན་ཉིད་ནི། སློབ་མས་བླ་མ་མ་བརྟགས་པར་མ་ཟད། བླ་མས་ཀྱང་སློབ་མ་བརྟགས་པར་གལ་ཆེ། མ་

བརྟགས་ན། སློབ་མ་ངན་པ་ལ་གདམས་ངག་ཟབ་མོ་བསྟན་ན་སྣོད་དུ་མི་རུང་བས། སློབ་མའི་རྒྱུད་ལེགས་པར་བརྟགས་ན། བློ་རིགས་འདུལ་
མི་ཐུབ་པ་འདྲ་བ་སྣ་ཚོགས་ཡོད་པས་གདམས་ངག་བསྟན་པའི་ཚོད་ཟིན་དགོས། །དེ་ལ་སྣོད་ལྡན་ནི། རྩ་རྒྱུད་ལས། དད་བརྩོན་གཏོང་ཕོད་
སྙིང་རུས་ཆེ༔ དམ་གཙང་གཞུང་བཟང་བླ་མར་གུས༔ སྒོ་གསུམ་ཞབས་ཏོག་སྒྲུབ་ནུས་ལ༔ གསང་རྒྱུད་བཅུད་ཀྱི་སྣོད་དུ་བཤད༔ ཅེས་
པ་དང་། གསང་སྒྲོན་ལས། བླ་མ་ལ་གུས་གཏོང་ཕོད་ཆེ། །དད་དང་ལྡན་ཞིང་བརྩོན་འགྲུས་ཆེ། བླ་མར་མི་གསང་ཤེས་རབ་ལྡན། །
སེམས་བཟང་དམན་ལ་ཕན་སེམས་དང་། །རྒྱུད་འཇམ་ཞེ་སྡང་ཆུང་བ་དང་། །འཇིག་རྟེན་འབྲེལ་བའི་སྐྱབས་ཆེར་མེད། །བླ་མ་འཁོར་
བའི་གཉེན་གཅིག་པོ། །སྐྱེ་ཤི་ལ་སོགས་སྡུག་བསྔལ་དག །མཐོང་ནས་དེ་ལས་གྲོལ་འདོད་པ། །དེ་རྣམས་ལྡན་པའི་སློབ་མ་ལ། །སྣོད་

༄༅། །དང་ལྡན་པར་ཤེས་པར་གྱིས། །ཞེས་དང་། རྒྱུད་རང་བྱུང་བདེ་བ་ལས། དད་ལྡན་སློབ་མ་བརྩེ་བ་ཅན། །མངག་
པའི་ལས་ལ་གུས་པར་བྱེད། །ཡིད་འཐད་རྫས་ལ་འཕོངས་མེད་འབུལ། །མི་སྤེལ་གཉེར་རྣམས་ཐུབ་ལ་བཤད། །ཅེས་སོ། །དེས་ན་ཕྱི་
དད་བརྩོན་གཏོང་ཕོད་ཆེ་བ། ནང་དམ་ཚིག་དང་ཞི་དུལ་ཆེ་བ། གསང་བ་ཤེས་རབ་དང་སྙིང་རྗེ་ཆེ་བ། གསུམ་འཛོམ་དགོས། ཡང་མགོ་ལ་
ཀླད་པ་དུམ་གཅིག་དགོས། །སྙིང་ལ་རུས་པ་དུམ་གཅིག་དགོས། །སེམས་ལ་བཅད་པ་དུམ་གཅིག་དགོས། །དུམ་བུ་གསུམ་པའི་ཆོས་
སུ་བྱེད། །ཅེས་གསུངས། །ཡང་གདམས་ངག་བསྒྲུབ་པ་ཉམས་སུ་ལེན་པའི་གང་ཟག་ནི། ཆོད་ཆེ་བ་རྡོ་བཅག་པ་འདྲ་བ་གཅིག་དགོས། 
མི་ཟེར་ལ་ཆེད་དུ་མི་འཛིན་པ་ཕྱོར་མོ་རླུང་གིས་ཁྱེར་བ་འདྲ་བ་གཅིག་དགོས། འདུ་འཛི་གཡེང་བས་མི་འཇིགས་པ་ཤ་བར་རྫི་ཕོག་པ་འདྲ་བ་

གཅིག་དགོས། སྐྱིད་ཁྱག་ལ་སྡུག་ཁྱག་པ་ཡུག་ས་མས་ད་ཕྲུག་སྐྱོང་བ་འདྲ་བ་གཅིག་དགོས། འཕྲལ་བདེ་ལ་གཏིང་གཅུ་དཀའ་བ་
གཡག་རྒན་གྱི་འཇིང་པ་ལྟ་བུ་གཅིག་དགོས། འདོད་ཡོན་ལ་ཞེན་པ་ལོག་པ་སྐྱུག་ནད་ཅན་གྱི་སྔས་སུ་ཟས་བཞག་པ་འདྲ་བ་ཞིག་དགོས། 
ཞེས་གསུངས་པས། དད་པ་མོས་གུས་ཆེ་བ། སྙིང་རུས་དང་བཟོད་སྲན་ཆེ་བ། འཁོར་བ་ལ་ཞེན་པ་གཏིང་ནས་ལོག་པ། ཚེ་འདིའི་བྱ་བ་
ཐམས་ཅད་བློས་གཏོང་ནུས་པ་ལུས་དང་སྲོག་ལའང་མི་ལྟོས་པར། བྱང་ཆུབ་སྒྲུབ་ནུས་པ་གཅིག་དགོས་སོ། །གཉིས་པ་སློབ་མ་ངན་པའི་
མཚན་ཉིད་ནི། རྩ་རྒྱུད་ལས། དུག་ལྔ་ཤས་ཆེ་ང་རྒྱལ་ཆེ༔ བླ་མ་མི་བཀུར་འཛིན་པ་ཅན༔ གཡོ་སྒྱུ་ངན་གཡོའི་སློབ་མ་ཡིས༔ འདི་ཕྱི་
བར་དོར་བཅས་པ་ཕུང་༔ ཞེས་དང་། རྗེ་བེཻ་རོ་ཙ་ནས། ཐེག་པ་དམན་ལ་ཞུགས་པ་དང་། །ངང་གིས་བློ་འཕངས་དམའ་བ་དང་། །ཐོས་

༄༅། །པ་ཆུང་བའི་བློ་འགྲམ་དང་། །དོན་མེད་བསླུད་པ་འཚིག་འཆལ་དང་། །འཁུ་ཞན་དང་པ་ཆུང་བ་དང་། ཕོ་དྲག་ཆེ་ལ་རང་མཐོ་
ཆེ༑ །བཅད་ཀྱང་ཁྲག་མང་སེར་སྣང་འཆིང་། །དེ་ལ་ཨ་ཏིའི་དོན་མི་སྟོན། །བཤད་ཀྱང་སེམས་རྒྱུད་མི་གྲོལ་བས། སླར་ཡང་བཤེ་ཞིང་སྒྲོ་
སྐུར་འདེབས། ཞེས་དང་། རྒྱུད་རང་བྱུང་བདེ་བ་ལས། དེ་དང་མི་ལྡན་སྟོང་ངན་ནི། གྱོང་ལ་ཁེངས་པའི་ང་རྒྱལ་ཅན། །སེར་སྣ་ཆེ་ལ་
གཏོང་ཕོད་ཆུང་། །མན་ངག་སྲིད་ཅན་ཀུན་ལ་སྟེར། །ཕྱི་ཐག་ཐུང་ཞིང་བླ་མ་སྨོད། །ཟས་ལ་ངན་ལ་ནོར་དད་ཆེ། །རྣམ་སྨིན་མི་ལྟ་གྲགས་
པ་བསྒྲུབ། །ཕྱི་ནང་མེད་པར་འཕྱར་ཁ་གཏོང་། །དེ་དག་སྣོད་ངན་མི་རྣམས་ལ། །ཡང་དག་ངེས་དོན་འདི་བསྟན་ན། །མཁའ་འགྲོ་རྣམས་
ཀྱི་སྲོག་བཅད་ནས། །ཕྱི་མ་རྡོ་རྗེ་དམྱལ་བར་ལྟུང་། དེ་ཕྱིར་མ་བརྟགས་ཆོས་མི་བཤད། །ཅེས་གསུངས་པས། གོང་གི་སློབ་མ་བཟང་

པོའི་ཡོན་ཏན་རྣམས་ལས་བཟློག་པའི་སྐྱོན་རྣམས་དང་ལྡན་ན་མན་ངག་ཟབ་མོ་མི་སྟོན། བསྟན་ན་བླ་མ་རང་ཡང་དམ་ཚིག་ཉམས་པར་
གསུངས་ལ། སློབ་མའི་རྒྱུད་གྲོལ་བའི་ཐབས་སུ་མི་འགྱུར་ཏེ། ངེས་དོན་འདུས་པ་ལས། དད་དང་མི་ལྡན་འདི་བསྟན་ན། །སངས་
རྒྱས་རྣམས་ཀྱི་བཀའ་བཅག་པས། །མཚམས་མེད་སྡིག་པས་ཆར་མི་ཕོད། །དམྱལ་བའི་འོག་གཞི་བྱེད་པར་ངེས། །ཞེས་དང་། ཀློང་
གསལ་ལས། ཡང་བཅུད་སྙིང་གི་ཐིག་པ་འདི། །སྣོད་ངན་རྣམས་སུ་བླུག་པ་ན། །སྣོད་ཆགས་བཅུད་འབོ་དམྱལ་བར་ལྟུང་། །ཞེས་
གསུངས༑ མདོར་ན་སྣོད་ངན་པའི་སློབ་མ་རྣམས་ལེགས་པར་བརྟགས་ནས་སྤང་བ་དང་། རྩ་རྒྱུད་ལས། སྣོད་དང་ལྡན་པའི་སྐྱེས་བུ་
ལ༔ བཅུད་འདིས་བསྟན་པའི་རྩ་ལག་བསྐྱེད༔ ཅེས་པས། སྣོད་ལྡན་གྱི་སློབ་མར་གདམས་པ་ཟབ་མོ་རྣམས་སྟོན་པར་བྱ་དགོས་སོ། །

༄༅། །སྣོད་ལྡན་གྱི་སློབ་མའི་མཚན་ཉིད་གོང་དུ་བསྟན་པ་སོགས་མང་དུ་གསུངས་ཀྱང་མདོར་དྲིལ་ན། ཐར་པའི་ས་བོན། ཐར་པའི་
གྲོགས༑ ཐར་པའི་སྣ་འདྲེན། ཐར་པའི་རྩ་བ། ཐར་པའི་སྲོག་ཤིང་། ཐར་པའི་ལུས་དང་དྲུག །མན་ངག་སྡུད་པའི་སྒོ་དང་། དངོས་
གྲུབ་ཀྱི་གཡབ་མོ་གཉིས་དང་བརྒྱད་དུ་འདུ་ཞིང་། བླ་མ་དང་དཀོན་མཆོག་ལ་མི་བསླུ་བར་ངེས་པའི་ཡིད་ཆེས་པའི་དད་པ་ནི་ཐར་པའི་ས་བོན་
ཡིན༑ གདམས་ངག་ལ་འཇུག་སྤྲོ་དྲག་པོས་སྐད་ཅིག་ཀྱང་མི་འདོར་བར་འཇུག་པ་ནི་ཐར་པའི་གྲོགས་བརྩོན་འགྲུས། ཆོས་ཕྱིར་སྲོག་ལ་བབས་
ཀྱང་དངོས་པོའི་གཏོང་ཕོད་ཆེ་བ་ཐར་པའི་སྣ་འདྲེན། ལོ་ཟླ་ཅི་ཙམ་སྒོམ་ཡང་ངང་མི་ཐུང་ཞིང་སྒྲུབ་ནུས་པའི་སྙིང་རུས་ཆེ་བ་ནི་ཐར་པའི་རྩ་བ། 
དམ་ཚིག་ལ་ངོས་ལྐོག་མི་བྱེད་པར་བསྲུང་སྡོམ་ལ་ནན་གྱིས་གནས་པ་ནི་ཐར་པའི་སྲོག་ཤིང་། མི་གཤིས་བཟང་པོར་འགྲོགས་ན་བདེ་བ་བལ་

ལས་འཇམ་པ་ཐར་པའི་ལུས་དང་། བླ་མ་ལ་སངས་རྒྱས་དངོས་མཐོང་གིས་སྒོ་གསུམ་གྱིས་བརྙས་སྤྱོད་མེད་པར་གུས་པ་ནི་མན་ངག་སྡུད་
པའི་སྒོ། སྒོ་གསུམ་གྱིས་དཀའ་ཡུས་མི་འཛིན་པའི་ཞབས་ཏོག་སྒྲུབ་ནུས་པ་ནི་དངོས་གྲུབ་ཀྱི་གཡབ་མོ་སྟེ། འདི་བརྒྱད་པོ་ཚང་ན་སྣོད་ལྡན། 
མ་ཚང་ན་སྣོད་མེད་ཡིན་པས་སློབ་མས་ཀྱང་རང་ལ་བརྟགས་ནས་གཟབ་པ་གལ་ཆེ། བླ་མའི་མཚན་ཉིད་ལྡན་པ་བཅུད་དང་འདྲ། སློབ་མའི་
མཚན་ཉིད་ཚང་བ་སྣོད་དང་འདྲ། སྣོད་མེད་ན་བཅུད་བླུག་ཐབས་བྲལ། དེ་བས་རང་ལ་བརྟགས་པར་བྱའོ། །གཉིས་པ་བཤེས་གཉེན་
བསྟེན་ཚུལ་ལ། ཐོག་མ་བར་དང་ཐ་མ་གསུམ། དང་པོ། ཐོག་མར་བླ་མ་བསྟེན་དགོས་པའི་རྒྱུ་མཚན་ནི། འཕྲལ་ཡུན་གྱི་ཕན་བདེ་
ཐམས་ཅད་དང་། མ་ཟད་བཤེས་གཉེན་ལ་མ་བསྟེན་པར་སངས་རྒྱས་མི་འབྱུང་བའི་ཚུལ། དགོངས་འདུས་ལས། བླ་མ་དག་ལ་མ་

༄༅། །བསྟེན་པས། །སངས་རྒྱས་ནམ་ཡང་མི་འབྱུང་སྟེ། །འབྱུང་བར་ཡང་དག་ངས་མ་མཐོང་། །བྱུང་ན་དམ་པའི་ལུང་དང་
འགལ༑ །ཞེས་གསུངས་པ་དང་། བསྐལ་པ་འབུམ་གྱི་སངས་རྒྱས་ཀྱང་། །བླ་མ་དག་ལ་བསྟེན་ནས་བྱུང་། ཞེས་གསུངས། ཁྱད་པར་
དུ་རང་བྱུང་ལྷན་ཅིག་སྐྱེས་པའི་ཡེ་ཤེས་ནི། བླ་མ་ཁོ་ནའི་བྱིན་བརླབས་ལས་འབྱུང་བར། དཔལ་ས་ར་ཧས། དོན་དམ་ལྷན་ཅིག་སྐྱེས་
པའི་ཡེ་ཤེས་ནི། །ཚོགས་བསགས་སྒྲིབ་པ་དག་པའི་ལག་རྗེས་དང་། །རྟོགས་ལྡན་བླ་མའི་བྱིན་རླབས་ཁོ་ན་ལས། །ཐབས་གཞན་
བརྟེན་པ་རྨོངས་པར་ཤེས་པར་བྱ། །ཞེས་སོ། །གཉིས་པ། བར་དུ་བསྟེན་ཚུལ་དངོས་ལ། བླ་མ་བསྟེན་དགོས་ཚུལ་དང་། བསྟན་པའི་
མོས་གུས་བཤད་པ་གཉིས། དང་པོ་བསྟེན་དགོས་ཚུལ་ནི། སྔར་བསྟན་པའི་དང་པོ་བླ་མ་བརྟགས་ལ་མཁས་པའི་སྒོ་ནས་བརྟག་པ་བྱ་

བ་ནི་དབང་ཆོས་ཀྱི་འབྲེལ་པ་མ་ཞུས་པའི་གོང་དུ་བརྟགས་ནས་སྤང་བླང་བྱ་བ་ལས། བླ་མ་བསྟེན་ཚར་ནས། ཅི་མཛད་ལེགས་མཐོང་གི་སྒོ་
ནས་ཡོན་ཏན་འབའ་ཞིག་ལ་བསམས་ཏེ་དད་པ་དང་དག་སྣང་སྦྱང་དགོས་ཀྱི། སྐྱོན་རྟོག་སོགས་བྱས་ན་ཉེས་པ་བསམ་གྱིས་མི་ཁྱབ་པ་འབྱུང་
བས༑ བླ་མའི་ཡོན་ཏན་དྲན་དགོས། དེའང་ཡོན་ཏན་ཀུན་ལྡན་གྱི་བླ་མ་ནི། འཁོར་བའི་རྒྱ་མཚོ་ཆེན་པོ་ལས་སྒྲོལ་བའི་གྲུ་བོ་ཆེ་ལྟ་བུ། 
ཐར་པ་དང་ཐམས་ཅད་མཁྱེན་པའི་ལམ་མ་ནོར་བར་སྟོན་པའི་དེད་དཔོན་ལྟ་བུ། ལས་དང་ཉོན་མོངས་པའི་མེ་དཔུང་འབར་བ་གསོད་པའི་
བདུད་རྩིའི་ཆར་པ་ལྟ་བུ། མ་རིག་པའི་མུན་པ་སྟུག་པོ་སེལ་ཞིང་ཆོས་ཀྱི་སྣང་བ་གསལ་བར་བྱེད་པ་ཉི་ཟླ་ལྟ་བུ། ལོག་སྒྲུབ་དང་སྐྱོ་ངལ་
བཟོད་ཅིང་ལྟ་སྤྱོད་ཀྱི་ཤོང་ཡངས་ཆེ་བས་ས་གཞི་ལྟ་བུ། ཚེ་འདིར་ཕན་བདེ་ཡོན་ཏན་ཐམས་ཅད་འབྱུང་བས་དཔག་བསམ་གྱི་ཤིང་ལྟ་བུ། 

༄༅། །ཐེག་པ་དང་གྲུབ་མཐའི་རྣམ་གྲངས་བསམ་གྱིས་མི་ཁྱབ་པའི་འདོད་དགུའི་བང་མཛོད་དུ་གྱུར་པ་བུམ་པ་བཟང་པོ་ལྟ་བུ། 
ལས་བཞིའི་ཕྲིན་ལས་རྒྱ་མཚོའི་འབྱུང་གནས་སུ་བཞུགས་པ་ཡིད་བཞིན་ནོར་བུ་ལྟ་བུ། སེམས་ཅན་ཐམས་ཅད་ལ་ཉེ་རིང་དང་ཆགས་སྡང་མེད་
པར་སྙོམས་པ་བྱམས་པ་ཕ་མ་ལྟ་བུ། སེམས་ཅན་ཐམས་ཅད་ལ་དམིགས་པ་རྒྱ་ཆེ་ཞིང་སྡུག་བསྔལ་མགོན་མེད་ཀྱི་སེམས་ཅན་ལ་ལྷག་
པར་མྱུར་བའི་སྙིང་རྗེ་ཆུ་ཀླུང་ལྟ་བུ། ཕྲག་དོག་གིས་འཕོ་འགྱུར་མེད་ཅིང་བདེན་འཛིན་གྱི་རླུང་གིས་མི་གཡོ་བའི་དགའ་བ་རི་དབང་ལྟ་བུ། ཆགས་
སྡང་གི་རྒྱུད་མི་འཁྲུགས་པའི་བཏང་སྙོམས་ཆར་སྤྲིན་ལྟ་བུ་དང་ལྡན་པ་སོགས། ཡོན་ཏན་མཐའ་ཡས་པའི་བདག་ཉིད་དུ་ཤེས་པའི་དད་གུས་
དག་སྣང་དང་བཅས་བསྟེན་པར་བྱ། སྤྱིར་སྐལ་བཟང་དམ་པ་རྣམས་ཀྱིས། གཞན་དོན་དུ་ཟུང་འཇུག་ཡེ་ཤེས་བླ་མའི་གོ་འཕང་ཚེ་འདི་ཉིད་

ལ་ཐོབ་པར་འདོད་པས། དེ་ཐོབ་པ་ལ་མདོ་རྒྱུད་མན་ངག་རྒྱ་མཚོའི་ཉམས་ལེན་གྱི་དགོངས་བཅུད་མཐར་ཐུག་པ་ནི། ལམ་ཟབ་མོ་བླ་མ་
སངས་རྒྱས་ཉིད་བསྟེན་ཅིང་སྒྲུབ་པའི་ཐབས་འདི་ཁོ་ན་ཏེ། སྡུད་པ་ལས། སློབ་མ་བཟང་པོ་བླ་མར་གུས་ལྡན་དེ་དག་གིས། །བླ་མ་
མཁས་པ་རྣམས་ལ་རྟག་ཏུ་བསྟེན་པར་བྱ། །ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་བྱུང་། །དེ་དག་ཤེས་རབ་ཕ་རོལ་ཕྱིན་པ་རྗེས་སུ་
ཞེས་སོ། །དེའང་ཡུལ་བླ་མ་ཉིད་ནི་མངོན་པར་རྫོགས་པར་སངས་རྒྱས་པའི་རང་བཞིན་རྟག་ཁྱབ་ལྷུན་གྲུབ་ཀྱི་བདག་ཉིད་དུ་བཞུགས་པས། 
གདུལ་བྱ་གང་འདུལ་གྱི་རྣམ་པར་ཅིར་ཡང་སྟོན་ཞིང་གང་འཚམས་ཀྱི་འགྲོ་དོན་དུས་ལས་མི་ཡོལ་བར་མཛད་པའི་ཚུལ། ཡབ་སྲས་མཇལ་
བའི་མདོ་ལས། བརྒྱ་བྱིན་ཚངས་པའི་ཆ་བྱད་དང་། །ལ་ལ་བདུད་ཀྱི་ཆ་བྱད་ཀྱིས། །སེམས་ཅན་རྣམས་ཀྱི་དོན་མཛད་དེ། །འཇིག་

༄༅། །རྟེན་རྣམས་ཀྱི་རྟོགས་མི་ནུས། །བུད་མེད་ཆ་བྱད་སྤྱོད་པ་མཛད། །དུད་འགྲོའི་སྐྱེ་གནས་ནའང་གདའ། །འདོད་ཆགས་
མི་མངའ་ཆགས་པའི་ཚུལ། །འཇིགས་པ་མི་མངའ་འཇིགས་པ་ལྟར། །རྨོངས་མེད་རྨོངས་པའི་རྒྱལ་བསྟན་ཏེ། །སྨྱོ་བ་མ་ལགས་སྨྱོས་པའི་
ཆུལ༑ །ཞ་བ་མ་ལགས་ཞ་བ་ལྟར། །རྣམ་པར་འཕྲུལ་པ་སྣ་ཚོགས་ཀྱིས། །སེམས་ཅན་རྣམས་ནི་འདུལ་བར་མཛད། །ཅེས་གསུངས་
པས༑ ཡུལ་གྱི་ངོས་ནས་སངས་རྒྱས་སྐུ་གསུམ་གྱི་རྣམ་འཕྲུལ་གདུལ་བྱའི་མོས་སྐལ་སྣ་ཚོགས་དང་མཐུན་པར་འཇུག་པས་འདམ་ཀ་དང་མ་
དག་པ་མེད་མོད་ཀྱང་། ཡུལ་ཅན་གྱི་ངོས་ནས་འཁོར་ཆོས་མ་རིག་སེམས་ཀྱི་སྣང་བས་བསྡུས་པའི་ལོག་རྟོག་འཁྲུལ་པའི་སེམས་སྣང་ཅུང་ཟད་
དག་པ། ཅི་རིགས་དག་པ། རྣམ་པར་དག་པའི་ངོས། ཕྱི་ནང་གསང་བ་བླ་མ་སྐུ་གསུམ་གྱི་སྒྲུབ་ཐབས་སོ་སོར་བཞག་པར་མཛད་པས། 

དེ་མཚུངས་ཀྱི་བྱིན་བརླབས་ཆེ་ཆུང་ཡང་རང་རང་གི་དག་སྣང་ཆེ་ཆུང་གི་རྗེས་སུ་འགྲོ་ལྡོག་བྱེད་པ་སྟེ། དེས་ན་དེའང་ཆོས་ཐམས་ཅད་རྟེན་འབྲེལ་
སྒྱུ་མའི་སྣང་བ་ལྟར་བློས་བཀོད་ཅིང་བཏགས་པ་ཙམ་ལས། ངོ་བོ་ཉིད་ཀྱིས་མ་གྲུབ་པའི་དོན་གྱིས་རང་གིས་གང་ལྟར་མོས་ན། དེ་ལྟར་
འབྱུང་བ་ཆོས་ཉིད་ཡིན་པའི་ཕྱིར་རོ། །དེའང་སྤྱིར་བླ་མ་སྐུ་གསུམ་གྱི་བདག་ཉིད་དུ་ཤེས་པ་དང་། ཁྱད་པར་ཚེ་འདིར་མཆོག་ ། གསང་
རྫོགས་པ་ཆེན་པོའི་གནས་ལུགས་མཐར་ཕྱིན་པར་འདོད་པས། བླ་མ་ཡེ་ཤེས་ཆོས་སྐུའི་བདག་ཉིད་དུ་མཐོང་ཞིང་། མོས་གུས་ཐུན་
མོང་མ་ཡིན་པས་བརྟེན་ཅིང་བསྒྲུབ་ན། བླ་མའི་དགོངས་པ་འཕོས་སྟོབས་ཀྱི་གནས་ལུགས་མྱུར་དུ་རྟོགས་ཤིང་དགོངས་པའི་བཙན་ས་
ཟིན་པ་དང་། རྩལ་སྦྱོང་བོག་འདོན་ཐམས་ཅད་ཀྱི་མཆོག་ཏུའང་བསྔགས་པའི་མྱུར་ལམ་གཅིག་ཆོག་ཏུ་ཤེས་དགོས། དེ་ལྟར་བླ་མ་

༄༅། །སྐུ་གསུམ་དུ་མོས་ཤིང་སྒྲུབ་པ་དེ་གནས་ཚུལ་ཇི་བཞིན་པ་ལས། སངས་རྒྱས་མིན་པ་ལ་ཡིན་པར་སྒོམ་པའི་ལོག་ཤེས་
མིན་ཏེ། ཤེས་བྱ་ཡང་བླ་མ་སངས་རྒྱས་ཡིན། ཤེས་པས་ཀྱང་བླ་མ་སངས་རྒྱས་བསྒོམ་པ་ཡིན། སངས་རྒྱས་ཡིན་པའང་། ལུང་རིགས་
མན་ངག་གསུམ་གྱིས་གྲུབ་སྟེ། ལུང་ནི། རིག་འཛིན་འདུས་རྒྱུད་ལས། སངས་རྒྱས་རྣམས་དང་དེ་ཡི་སྲས། །གང་གིས་གདུལ་བྱ་དེ་ཉིད་
ལ༑ །དེ་དང་མཐུན་པའི་གཟུགས་སྟོན་ཏོ། །ཞེས་དང་། དགོངས་འདུས་ལས། བླ་མ་མེད་པའི་གོང་རོལ་ན། །སངས་རྒྱས་བྱ་བའི་
མིང་ཡང་མེད། །བསྐལ་པ་སྟོང་གི་སངས་རྒྱས་ལས། །བླ་མ་གཉན་པར་ཤེས་པར་བྱ། །ཞེས་དང་། རིམ་ལྔ་ལས། འདི་ནི་རང་བྱུང་
བཅོམ་ལྡན་འདས། །གཅིག་པུ་བདག་ཉིད་ཆེ་བའི་ལྷ། །མན་ངག་རྣམས་ནི་རབ་སྟེར་བས། །རྡོ་རྗེ་སློབ་ཆེ་སོབ་དཔོན་དེ་བས་ལྷག །ཅེས་དང་། 

ཨཱརྻ་དེ་བས། སློབ་དཔོན་ལྷ་ཡི་མཆོག་ཡིན་ཏེ། །འབད་པས་མཆོད་པ་བྱ་བ་ཡིན། །འདི་ནི་རྡོ་རྗེ་འཛིན་རྒྱལ་པོ། །མངོན་སུམ་གཟུགས་
ཀྱི་རྣམ་པར་གནས། །ཞེས་གསུངས་སོ། །རིགས་པས་ཀྱང་གྲུབ་སྟེ། །དགོངས་པ་ཐོག་མཐའི་བར་གསུམ་དུ་སེམས་ཅན་གྱི་དོན་ལ་དགོངས་
པར་ཡང་འདྲ། བླ་མའི་ཐུགས་ཟབ་གསལ་གཉིས་མེད་བདེ་ཆེན་གཉུག་མའི་ཡེ་ཤེས་ཆོས་སྐུ་མངོན་དུ་མཛད་ཅིང་། དེའི་རྣམ་རོལ་སྐུ་གསུང་
ཐུགས་དང་ཡུལ་ལྟར་སྣང་བ་ཐམས་ཅད་རིམ་པས་རྡོ་རྗེའི་སྐུ་གསུང་ཐུགས་དང་འོག་མིན་གྱི་ཞིང་ཡིན་པས་ཀྱང་འདྲ་བས་སངས་རྒྱས་དངོས་ཡིན་
ནོ༑། མན་ངག་གིས་ཀྱང་གྲུབ་སྟེ། ཆོས་རྗེ་རས་པས། བླ་མའི་ངོ་བོ་ཆོས་ཀྱི་སྐུ། །རྡོ་རྗེ་འཆང་དང་ཞལ་མཇལ་བས། །བརྒྱུད་པ་ཉེ་རིང་
བགྲངས་མ་དགོས། །ཞེས་དང་། རྒྱལ་བ་ཡང་དགོན་པས་ཀྱང་། གང་ཟག་གཅིག་གི་བློ་སྣ་འགྱུར་བའི་བླ་མ་ཡང་། དུས་གསུམ་སངས་

༄༅། །རྒྱས་ཐམས་ཅད་ཀྱི་བྱིན་གྱིས་བརླབས་པར་ཤེས་པར་བྱའོ། །རྟོགས་པ་སྐྱེ་བའི་བླ་མ་དེ་ཆོས་ཀྱི་སྐུར་ཤེས་པར་བྱ། །ཞེས་སོ། །
དེས་ན་བླ་མའི་མཛད་པ་སངས་རྒྱས་དང་མཉམ། བཀའ་དྲིན་སངས་རྒྱས་ལས་ཀྱང་ལྷག་སྟེ། དེའི་ཚུལ། དང་པོ་བླ་མའི་མཛད་པ་སངས་རྒྱས་
དང་མཉམ་པའི་ལྷག་པ་ནི། གསང་འདུས་རིན་པོ་ཆེའི་རྒྱུད་ལས། ཁམས་རྣམས་དང་ནི་ཕྲིན་ལས་དང་། །རང་བཞིན་མཉམ་པ་ཉིད་ཀྱི་
ཕྱིར༑ །སངས་རྒྱས་ཀུན་དང་བླ་མ་མཉམ། །འགྲོ་བ་ཀུན་ལ་ལམ་སྟོན་ཕྱིར། །སངས་རྒྱས་ཉིད་ལས་མཆོག་ཏུ་འཕགས། །ཞེས་གསུངས། 
གཉིས་པ་རང་ངོས་སངས་རྒྱས་ལས་ཀྱང་བཀའ་དྲིན་ཆེ་བའང་རང་རེ་ལས་ངན་པའི་དབང་གིས་སྔོན་བྱོན་སྲས་བཅས་རྒྱལ་བའི་ཐུགས་རྗེས་གཟིགས་
པའི་ཡུལ་དུ་མ་གྱུར་པའི་བསྟན་འཇུག་སྙིགས་མའི་སྐྱེ་འགྲོ་རྣམས་ལ་ཐུགས་བརྩེས་གཟིགས་ཚུལ། དབུ་མ་བཞི་བརྒྱ་པ་ལས། ན་བའི་བུ་ལ་

ཁྱད་པར་དུ། །མ་ནི་བརྩེ་བར་གྱུར་པ་ལྟར། །དེ་བཞིན་བྱང་ཆུབ་སེམས་དཔའ་རྣམས། །དམ་པ་མིན་ལ་ལྷག་པར་བརྩེ། །ཞེས་གསུངས་
པ་ལྟར། ཐུགས་བརྩེ་བ་ཆེན་པོས་ལྷག་པར་དགོངས་ཏེ། གང་ཟག་མིའི་གཟུགས་སུ་སྤྲུལ་ནས། མཛད་སྤྱོད་ཐམས་ཅད་རང་རེ་རྣམས་
དང་ཚུལ་མཐུན་པ་ལྟར་བྱོན་ནས་མི་དགེ་བ་སྤང་དུ་བཅུག་པས་ངན་སོང་གི་སྒོ་བཅད། དགེ་བ་སྒྲུབ་ཏུ་བཅུག་པས། མཐོ་རིས་ཀྱི་སྐས་གཙུགས། 
ངེས་འབྱུང་གི་བློ་བཅོས་ནས་ཐར་པའི་ས་བོན་རྒྱུད་ལ་བཞག །བྱང་ཆུབ་མཆོག་ཏུ་སེམས་བསྐྱེད་བཅུག་ནས། བྱང་ཆུབ་ཀྱི་རིགས་སད་པར་
བྱས༑ སྨིན་བྱེད་ཀྱི་དབང་བསྐུར་བས་སྒྲིབ་པ་གཏོར་ནས། ཡེ་ཤེས་གཅིག་ཆར་ལ་ངོ་སྤྲད་པས་ཁམས་གསུམ་ཆོས་ཀྱི་རྒྱལ་པོའི་སར་ཚེ་
ལུས་གཅིག་ལ་བཙན་ཐབས་སུ་བཀོད། མདོར་ན་གནས་སྐབས་ཀྱི་ཟས་གོས་སོགས་ཆོས་སྒྲུབ་པའི་མཐུན་རྐྱེན་དང་། ལྷ་མའི་བདེ་འབྲས་

༄༅། །ས་ལམ་གྱི་ཡོན་ཏན་སོགས་ནས། མཐར་ཐུག་སངས་རྒྱས་ཀྱི་བདེ་བའི་བར་ཐམས་ཅད་བླ་མ་ཁོ་ནའི་བཀའ་དྲིན་ཡིན་པས། བླ་
མས་བདག་ལ་བྱས་པ་འདི་ལྟ་བུ་ཕས་ཀྱང་མ་བྱས། མས་ཀྱང་མ་བྱས། ཕུ་ནུས་ཀྱང་མ་བྱས། འགྲོ་བ་ལྷ་དང་བཅས་པའི་གནས་ན་འདི་ལས་
བཀའ་དྲིན་ཆེ་བ་མེད་པ་ཡིན་ཞིང་། བཀའ་དྲིན་མ་དྲན་ན་ཡིད་ཆེས་བྱས་གཟོའི་བློ་མེད། དེ་མེད་ན་དད་པ་མོས་གུས་མཚན་ཉིད་པ་མི་སྐྱེ། །དེ་མ་
སྐྱེ་ན་བྱིན་བརླབས་མི་འཇུག །དེ་མ་ཞུགས་ན་ཡོན་ཏན་གང་ཡང་རྒྱུད་ལ་མི་སྐྱེ་སྟེ། པུ་ཏོའི་བེ་བུམ་སྔོན་པོ་ལས། བླ་མའི་བྱིན་རླབས་ཆེ་དང་
ཆུང་བ། །དངོས་ལས་མ་ཡིན་རང་ལ་རགས་ལས། །བྱས་གཟོ་མེད་ཅིང་ཡིད་མ་ཆེས་ན། །འཇམ་དཔལ་སྤྱན་གཟིགས་དངོས་སུ་བྱོན་ཡང་། །
དེ་ཡི་དོན་དུ་ཅིར་ཡང་མི་འགྱུར། །དེ་ལ་ཡིད་ཆེས་གུས་ཤིང་བྱས་གཟོ། །ཡོན་ཏན་རྫོགས་པའི་བླ་མ་མིན་ཡང་། །དེ་ལ་དེ་ཡི་བྱིན་བརླབས་མྱུར་

འཇུག །དེ་བས་ཡིད་ཆེས་བྱས་གཟོ་གལ་ཆེ། །བླ་མ་དག་ལ་གུས་པ་མེད་ན། །སངས་རྒྱས་ཉིད་ལ་བསྟེན་ཡང་མི་ཕན། །དེ་བས་མ་ཁེངས་
བླ་མར་གུས་པས། །དེ་ནི་དེ་ལ་དོ་གལ་ཆེའོ། །ཞེས་གསུངས་སོ། །དེའི་ཕྱིར་བདེ་སྐྱིད་དང་ཡོན་ཏན་ཐམས་ཅད་བླ་མའི་བཀའ་དྲིན་ཡིན་པར་
ཤེས་ནས། དད་མོས་ཀྱིས་སྐུ་དྲིན་གཟོ་ཕྱིར། མཉེས་པར་བྱེད་པ་ནི་འདིའི་དོན་པོ་སྟེ། དེའང་རབ་སྒྲུབ་པས་མཆོད་པ། འབིང་ལུས་ངག་
གི་ཞབས་ཏོག །ཐ་ན་གཅེས་དགུའི་ཟང་ཟིང་གིས་མཉེས་པ་གསུམ་གྱི་སྒོ་ནས་བཀའ་དྲིན་ཅན་དེ་ཅིའི་ཕྱིར་མི་བརྟེན་སྙམ་དུ། སྒོ་གསུམ་གྱིས་
ཆོས་སྒྲུབ་པའི་དུས་ལྟ་ཅི་སྨྲོས་ཐ་མལ་གྱི་བླ་མའི་ལས་ལའང་། ལུས་ཀྱི་སྒོ་ནས་མི་གཙང་འཁྱག་པ་འཁྲུད་པ་ཡན་ཆད་དང་། ངག་གི་སྒོ་ནས་
ཁྱི་འབོད་པ་ཚུན་ཆད། ཡིད་ཀྱི་སྒོ་ནས་གྲངས་རྩིས་བཏབ་པའི་བསམ་བློ་ཚུན་ཆད། ཅི་ནུས། ཅི་ལྕོག་གིས་བཀའ་བཞིན་དུ་ཐུགས་ལ་

༄༅། །འཐད་པ་ནམ་བྱུང་བརྟགས་ནས་འཐད་པ་བཞིན་སྒྲུབ་སྟེ། བསྟེན་ན་དངོས་གྲུབ་ཐོབ་པར། དམ་ཚིག་མཆོག་གི་རྒྱུད་
ལས༑ལུས་དང་ངག་དང་ཡིད་སྟོབས་ཀྱིས། །ཅི་ནུས་པ་ཡི་བླ་མ་ལ། །བསྙེན་བཀུར་སྲིད་ཞུ་སུས་བྱས་ལ། །འདི་ལ་མཐུ་དང་ནུས་པའི་
ཚོགས༑། བྱིན་བརླབས་ཐོགས་པ་མེད་པར་འབྱུང་། །ཞེས་དང་། གཙང་སྟོན་རྡོ་རྗེ་རྒྱལ་མཚན་གྱིས། སྐལ་བ་མཆོག་ལྡན་སྐྱེས་བུ་རྣམས། །
ཚེ་གཅིག་སངས་རྒྱས་འདོད་པ་དེ། །བླ་མ་དམ་པ་མཉེས་བྱས་ནས། །གདམས་ངག་དམ་པ་དེ་ལ་མཛོད། །ཅེས་པས། བླ་མའི་ཐུགས་དང་འགལ་
བའི་ལས་མི་འབྱུང་བར་བསྲུང་བ་ལ་མཁས་པ་དང་། བཀའ་བཀྱོན་དྲག་པོས་ཚར་བཅད་ཀྱང་ཁྲོ་བ་དང་འཁོན་འཛིན་མེད་པ་རྟ་མཆོག་ལྟ་བུ། བླ་མའི་
མན་ངག་གཞུག་སོགས་ཀྱི་ཕྱིར་དུ་འགྲོ་འོང་གི་གནས་ལ་སྐྱོ་བ་མེད་པ་གྲུ་ལྟ་བུ། ལས་བཟང་ངན་ཅི་དང་ཅི་ལྟ་བུ་བཀའ་སྩལ་ཀྱང་མི་ཐེག་པ་མེད་པ་

ཟམ་པ་ལྟ་བུ། དཀའ་ཚེགས་དང་ཚ་གྲང་ཐ་མས་ཅད་བཟོད་པ་འགར་བའི་བཟོ་སྟེགས་ལྟ་བུ། ཅི་གསུང་གི་བཀའ་ཉན་པ་བྲན་འཁོར་ལྟ་བུ། ང་
རྒྱལ་སྤངས་ནས་དམན་ས་འཛིན་པ་ཕྱགས་དར་བ་ལྟ་བུ། དྲེགས་པ་སྤངས་ནས་ཐམས་ཅད་ལ་གུས་པ་ཁྱུ་མཆོག་རབ་ཆད་པ་ལྟ་བུས། བླ་མ་
བསྟན་དགོས་པར་མདོ་སྡོང་པོ་བཀོད་པ་ལ་སོགས་པའི་མདོ་ལས་གསུངས་པ་ལྟར་བྱའོ། །གལ་ཏེ་བཀའ་མ་བསྒྲུབ་ན་སློབ་དཔོན་བརྙས་པའི་
རྩ་ལྟུང་དང་པོ་ཤིན་ཏུ་ལྕི་བ་དེ་བསགས་པས་ཆོས་སྐལ་ཆད་ཅིང་རྡོ་རྗེ་དམྱལ་བར་འགྲོ་བའི་ཚུལ། རྡོ་རྗེ་སྙིང་པོ་རྒྱན་གྱི་རྒྱུད་ལས། གང་གིས་
སློབ་དཔོན་ཡང་དག་སྨད། །དེ་ཡིས་རྒྱུད་ཀུན་སྒྲུབ་པའི་མཆོག །གཉིད་དང་འདུ་འཛི་རྣམས་སྤངས་ཏེ། །བསྐལ་པ་སྟོང་དུ་ལེགས་བསྒྲུབ་
ཀྱང་༑ །དམྱལ་སོགས་སྒྲུབ་པར་བྱེད་པའོ། །ཞེས་དང་། འདུས་པའི་རྩ་གྱུད་ལས། སེམས་ཅན་མཚམས་མེད་བྱེད་པ་དང་། །སྡིག་

༄༅། །པ་ཆེན་པོ་བྱེད་པས་ཀྱང་། །རྡོ་རྗེ་ཐེག་པ་རྒྱ་མཚོ་ཆེ། །ཐེག་པ་མཆོག་ནི་འདི་ལས་འགྲུབ། །སྙིང་ནས་སློབ་དཔོན་སྨོད་པ་ནི། །
བསྒྲུབ་ཀྱང་འགྲུབ་པར་ཡོངས་མི་འགྱུར། །ཞེས་སོ། །དེས་ན་བླ་མ་ལ་ངོ་ཆེན་པོ་བྱུང་སྙམ་མེད་པར། རང་གི་མདོ་དོན་མི་ཤོར་བའི་ཏིག་ལ་མ་
ཕབ་ན། གསང་བ་སྙིང་པོ་ལས། བླ་མ་མཉེས་པར་མ་བྱས་ཤིང་། །དབང་རྣམས་རྫོགས་པར་མ་བྱས་པར། །ཉན་པ་ལ་སོགས་རྩོམ་པ་
ནི༑། འབྲས་བུ་མེད་ཅིང་བརླག་པར་འགྱུར། །ཞེས་གསུངས་སོ། །ཆོས་ཀྱི་བདུད་རྩི་ཐོབ་ཀྱང་། བླ་མའི་ཐུགས་དང་འགལ་བ་ནི། བླ་མ་གླ་
བ་ལྟ་བུ། ཆོས་ལ་གླ་རྩི། སློབ་མ་རྔོན་པ་ལྟ་བུ་ནི། རྡོ་རྗེ་དམྱལ་བའི་སྒོ་འཕར་བྱེ་བ་ཡིན། དེའི་བརྒྱུད་པ་བྱུང་ངོ་ཅོག་དང་བཅས་ཏེ། དམ་
སྲི་བྲེང་ཐག་མཐུད་པ་ཁོ་ནར་འགྱུར་ཏེ། དྲག་པོའི་རྩ་གྱུར་རྒྱུད་ལས། བསྐྱེད་རྫོགས་སྙིང་པོའི་གསང་བཅུང་འདི༔སྣོད་ངན་འཆོལ་བར་འཐོར་

སྲིད་ན༔ འདི་ཕྱི་བསྟན་པའི་ཕུང་འདྲེ་སྟེ༔ རླུང་ཕྱོགས་ཙམ་ཡང་བསྒྲགས་མི་རུང་༔ ཞེས་སོ། །དེའི་ཕྱིར་ན་སྣོད་བཅུད་མ་འཛོལ་བར་
འགལ་སྤོང་མཐུན་སྒྲུབ་བླ་སློབ་གཉིས་ཀས་གཟོབ་པ་གལ་ཆེའོ། །གཉིས་པ་བསྟེན་པའི་མོས་གུས་རྒྱས་པར་བཤད་པ་ལ། སྤྱིར་བཤད་པ་དང་། 
བྱེ་བྲག་ཏུ་བཤད་པ་དང་གཉིས། དང་པོ་སྤྱིར་བཤད་པ་ལ། ཞེ་བཅད་བླ་མའི་མོས་གུས་དང་། ཀུན་ཁྱབ་བླ་མའི་མོས་གུས་གཉིས། དང་པོ་
ཞེ་བཅད་བླ་མའི་མོས་གུས་ནི། གོང་དུ་བསྟན་པ་ལས་ལ་སོགས་སུ་མེད་ཀྱང་། བློ་དཀྱིལ་ཆེ་བ་དང་། ཁོང་གཟོབ་པ་ཙམ་ཁོ་ན་མིན་པར། 
མོས་གུས་ཀྱི་མཚམས་སྦྱོར་དང་མ་བྲལ་བ་དགོས། དེའི་ཚུལ། མཚན་ལྡན་གྱི་བླ་མར་འཕྲད་ཀྱང་། མོས་གུས་ཀྱིས་བསྟེན་ཐབས་མ་
ཤེས་ན་བྱིན་བརླབས་མི་འཇུག་པས། ཚད་ལྡན་གྱི་མོས་གུས་ནི། བླ་མ་ལ་སྐྱོན་ཕྲ་བ་ཙམ་ཡང་མི་མཐོང་ཞིང་ཡོན་ཏན་ཚད་མེད་མཐོང་བ། 

༄༅། །ལོག་རྟོག་སྐད་ཅིག་ཀྱང་མི་སྐྱེ་ཞིང་དག་སྣང་ཁོ་ན་སྐྱེ་བ། ཐབས་གཞན་གང་ཡང་མི་བཙལ་བ། བླ་མ་གཅིག་པོ་ལ་བློ་
བཀལ་ནུས་པ། དངོས་པོའི་ཡོ་བྱད་ཐམས་ཅད་བླ་མའི་ཕྱོགས་སུ་གཏོང་ནུས་པ། མ་ཟད་ལུས་སྲོག་ཀྱང་བླ་མའི་སྐུ་གླུད་དུ་གཏོང་བ་ལ་ཐེ་
ཚོམ་མེད་པ། བླ་མ་ཁྲོམ་མང་སོགས་ཀྱི་ནང་བཀའ་བཀྱོན་དང་བརྡེག་བཙོག་མཛད་ཀྱང་རང་གི་རྐྱེན་སེལ་དང་སྒྲིབ་སྦྱང་དུ་སེམས་པ། བླ་མའི་
ཅི་གསུང་གི་བཀའ་ལ་ཉན་ནས། གསུང་མི་བཅགས་པ། བདེན་རྫུན་སྣ་ཚོགས་གསུང་ཀྱང་ཚད་མར་འཛིན་པ། བླ་མའི་གདམས་ངག་ལ་ཐེ་
ཚོམ་མེད་པར་ཉམས་སུ་ལེན་པ་ལ་བརྩོན་པ། དུས་རྟག་ཏུ་བླ་མ་ལ་ཐད་འགྲོགས་མི་བྱེད་པར་བསྙེན་བཀུར་བྱེད་པ། རྫུན་ཞུས་དང་གཡོ་སྒྱུ་
ཕྲ་མོ་ཙམ་ཡང་སྤང་བ། དམ་ཚིག་ལ་མངོན་ལྐོག་མེད་པ། མོས་གུས་ལ་ལྟེམ་རྐྱང་མེད་པ། བསམ་རྒྱུ་བླ་མ་ལས་མེད་པ། བརྗོད་རྒྱུ་

བླ་མའི་ཡོན་ཏན་དང་གསོལ་འདེབས་ལས་མེད་པ། བྱེད་རྒྱུ་བླ་མའི་ཕྲིན་ལས་དང་ཞབས་ཏོག་ལས་མེད་པ། དུས་རྟག་ཏུ་བླ་མ་སངས་རྒྱས་དངོས་
མཐོང་གི་མོས་གུས་རྩེ་གཅིག་དང་ལྡན་པ་དགོས་ཏེ། དཔལ་འབྱུང་གི་མདོ་ལས། བྱང་ཆུབ་སེམས་དཔའི་ཡོན་ཏན་ཡོངས་སུ་རྫོགས་པར་བྱ་
བ་ཐམས་ཅད་དགེ་བའི་བཤེས་གཉེན་ལ་རགས་ལས་པས། དགེ་བའི་བཤེས་གཉེན་ལ་བཀུར་བར་བྱའོ། །དགེ་བའི་བཤེས་གཉེན་བཀུར་བར་བྱས་
ན༑ སངས་རྒྱས་ཀྱི་ཡོན་ཏན་ཐམས་ཅད་ཐོབ་པོ། །ཞེས་དང་། སྤྱི་མདོ་དགོངས་འདུས་ལས། སྐྱོ་དུབ་མེད་པའི་དད་པ་དང་། །གྱོང་
ཁེངས་མེད་པའི་གཉེན་ལྕུག་དང་། །སེར་སྣ་མེད་པའི་ཟང་ཟིང་དང་། །སོམ་ཉི་མེད་པའི་སྲིད་ཞུ་དང་། །གཡོ་སྒྱུ་མེད་པའི་དྲངས་གཏམ་
དང་༑ །ཁ་གསག་མེད་པའི་རང་རྒྱུད་དང་། །རྨོངས་པ་མེད་པའི་ཤེས་རབ་དང་། དྲི་མ་མེད་པའི་ལྷག་བསམ་བརྒྱད། དམ་པ་དེ་ལ་

༄༅། །རྫོགས་པར་ཕུལ། །ཞེས་གསུངས་སོ། །ཡང་བླ་མ་ཡོན་ཏན་དང་ལྡན་པ་ལ་ཡོན་ཏན་ཆེན་པོ་མཐོང་བས་མི་ཕན། སྐྱོན་
ཅུང་ཟད་ཀྱང་མེད་པ་གཅིག་མཐོང་དགོས། དག་སྣང་ཆེན་པོ་སྐྱེ་བས་མི་ཆོག །ལོག་རྟོག་ཕྲ་བ་ཙམ་མ་སྐྱེས་པ་གཅིག་དགོས། བླ་མས་ཐུགས་
ལ་བཏག་དུས་ཞབས་ཏོག་ནུས་པས་མི་ཆོག །བཀའ་བཀྱོན་སོགས་ཀྱི་རྐྱེན་ཐུབ་པ་གཅིག་དགོས། བདེ་ལེགས་ཐམས་ཅད་བླ་མའི་དྲིན་དུ་ཤེས་པ་
པས་མི་ཆོག །སྡུག་བསྔལ་མི་ལེགས་པ་ཐམས་ཅད་རང་གི་ལས་སྒྲིབ་སྦྱངས་བའི་ཕྱིར་ཡིན་སྙམ་པས་བླ་མའི་དྲིན་དུ་ཤེས་དགོས། བླ་མ་
སངས་རྒྱས་སུ་མཐོང་བས་མི་ཆོག །ཅི་གསུང་གི་བཀའ་བསྒྲུབ་ཅིང་། དེ་ཁོ་ན་ལ་བློ་ཁེལ་བ་གཅིག་དགོས། བླ་མ་ལ་མོས་གུས་ཡོད་པ་ཙམ་
གྱིས་མི་ཆོག །ངེས་ཤེས་ཐུན་མོང་མ་ཡིན་པ་སྐྱེ་བ་གལ་ཆེའོ། །དེ་ལྟར་མོས་གུས་ཆེན་པོར་འགྱུར་བ་མེད་པས། བླ་མ་སྐུ་ལྔ་ལྷུན་གྲུབ་ཀྱི་

སངས་རྒྱས་དངོས་སུ་མཐོང་དགོས་པས། ཕྱི་ནང་སྣོད་བཅུད་ཀྱི་གཟུགས་སྣང་བཟང་ངན་ཐམས་ཅད་དང་། སྐུ་གཟུགས་ཀྱི་བཀོད་པ་སོགས་
ཇི་སྙེད་ཡོད་པ་ཐམས་ཅད་བླ་མའི་སྐུའི་བཀོད་པ་དང་། ཕྱོགས་བཅུ་དུས་གསུམ་ན། གསུང་རབ་དམ་པའི་ཆོས་ཇི་སྙེད་ཡོད་པ་དང་། ཡི་གེའི་
གཟུགས༑ ལྷ་ཆའི་སྒྲ། ཕྱི་འབྱུང་བའི་སྒྲ་སྐད། ནང་རིགས་ཅན་གྱི་སྒྲ་སོགས་བཟང་ངན་ཐམས་ཅད་བླ་མའི་གསུང་གི་རོལ་པ། ཕྱོགས་
བཅུར་བཞུགས་པའི་རྒྱལ་བ་སྲས་བཅས་ཐམས་ཅད་ཀྱི་ཐུགས་མཁྱེན་བརྩེ་ནུས་གསུམ་དང་། ཡེ་ཤེས་ལྔའི་བདག་ཉིད་རྒྱ་ཆད་ཕྱོགས་ལྷུང་
དང་བྲལ་བར་གནས་པ་བླ་མའི་ཐུགས་ཀྱི་ངོ་བོ་དང་། འཁོར་འདས་གཉིས་ན་བདེ་ལེགས་ཡོན་ཏན་ཇི་སྙེད་ཡོད་པ་ཐམས་ཅད་བླ་མའི་ཡོན་ཏན་
གྱི་རང་བཞིན་དང་། ཕྱོགས་བཅུ་དུས་གསུམ་ན་རྒྱལ་བ་རྣམས་ཀྱིས་ཕྲིན་ལས་རྣམ་བཞིའི་སྒོ་ནས་གདུལ་བྱ་སེམས་ཅན་ཐམས་ཅད་ཀྱི་དོན་

༄༅། །མཛད་པ་མཐའ་དག་བླ་མའི་ཕྲིན་ལས་ཀྱི་རྣམ་པར་རོལ་པ་ལས་ཤར་བ་ཡིན་པས། ཕྱི་ནང་གསང་བའི་མཆོག་གསུམ་ཐམས་
ཅད་བླ་མ་གཅིག་ཏུ་འདུ་ཞིང་། ཉེས་པའི་སྐྱོན་ཀུན་དང་བྲལ། ཡོན་ཏན་ཐམས་ཅད་ཀྱིས་བརྒྱན། འཆིང་བ་ཐམས་ཅད་ལས་གྲོལ་བ་ཡིན་སྙམ་
དུ༑ ངེས་པར་ཡིད་ཆེས་ཤིང་ཐག་ཆོད་པ་གལ་ཆེའོ། །གཉིས་པ་ཀུན་ཁྱབ་བླ་མའི་མོས་གུས་ནི། སྣང་སྲིད་འཁོར་འདས་ཀྱི་ཆོས་ཐམས་ཅད་
བཟང་ངན་བླང་དོར་དང་བྲལ་བ་བླ་མ་དམ་པའི་ཐུགས་ཟབ་གསལ་གཉིས་སུ་མེད་པའི་ཡེ་ཤེས་སུ་རྟོགས་པ་སྟེ། གསང་བ་སྙིང་པོ་ལས། ཐམས་
ཅད་མ་ལུས་ཆོས་སོ་ཅོག །སངས་རྒྱས་ཉིད་ལས་གཞན་མ་ཡིན། །ཞེས་དང་། ངེས་དོན་འདུས་པ་ལས། ཐམས་ཅད་ཡེ་ཤེས་ཆེན་པོར་
གསལ༑ །མ་རིག་མུན་པ་གདོད་ནས་དག །ཅེས་དང་། མདོ་སྡེ་ལས། སངས་རྒྱས་སེམས་ཅན་ལ་སོགས་པ། །ཐམས་ཅད་མ་

ལུས་ལུས་པ་མེད། །ཀུན་ཀྱང་རང་བྱུང་ཡེ་ཤེས་ཉིད། །ཅེས་དང་། རྗེ་བྱམས་སེམས་པས། སྣང་སྲིད་ཀུན་བཟང་བླ་མར་མོས་གུས་བསྒོམ། །
ཞེས་གསུངས་སོ། །མདོར་ན། ཞེ་བཅད་བླ་མའི་མོས་གུས་ཀྱི་རྒྱུ་བྱས་ནས། ཀུན་ཁྱབ་བླ་མའི་མོས་གུས་འབྲས་བུའི་ཚལ་དུ་འབྱུང་དགོས། 
འདི་ལ་སྐུ་གསུམ་མོས་གུས་ཀྱི་ཐ་སྙད་ཀྱང་མཛད། དེ་ལྟར་ན། ཐོག་མར་བླ་མ་ལ་ལོག་རྟོག་གི་བློ་སྐྱོན་དག་ནས། ཅི་མཛད་ལེགས་པ། 
ཅི་གསུང་གདམས་པ། གང་མཐོང་ཡོན་ཏན། ཐུགས་རྗེས་འཛིན་སྟངས། གདུལ་བྱའི་འདུལ་ཐབས་སུ་མཐོང་བས། བློ་སྣ་བླ་མས་
འཕྲོག །བསམ་རྒྱུ་བླ་མ་ལས་མེད་པ་ཞིག་བྱུང་ཚེ་མོས་གུས་ཀྱི་སྣ་ཁ་ཟིན་པ་ཡིན། ཐ་མལ་གྱི་ལོག་རྟོག་དག་ནས་བླ་མ་སངས་རྒྱས་ཀྱི་ངོ་
བོར་མཐོང་། ཡོན་ཏན་ལ་ཚད་བཟུང་མ་རྙེད་པ་བྱུང་ཚེ། མོས་གུས་སྐྱེ་བ་ཞེས་བྱ། དེའི་ཚེ་ན། བླ་མས་སྣང་སྲིང་འཁོར་འདས་ཀྱི་ཆོས་

༄༅། །ཐམས་ཅད་ཀྱིས་རང་ས་རང་ས་ན་འགྲོ་དོན་མི་ནུས་པའང་མེད། མི་བྱེད་པའང་མེད། དེ་གོ་ཙ་ན། བླ་མ་སྤྲུལ་སྐུའི་
མོས་གས་སྐྱེ་བ་ཞེས་བྱ། དེ་གོམས་པས། བླ་མ་ཆོས་སྐུའི་བཞུགས་ཚུལ་ཆོས་ཐམས་ཅད་ཀྱི་ཆོས་ཉིད་དང་དབྱེར་མེད་པས། གང་སྣང་གང་
ཤར་ཐམས་ཅད་ཆོས་སྐུའི་རྣམ་རོལ་ཡེ་ཤེས་སྒྱུ་མའི་གཟུགས་བརྙན། ཟུང་འཇུག་སྒྱུ་འཕྲུལ་དྲྭ་བ་ཆེན་པོ་ལོངས་སྤྱོད་རྫོགས་སྐུའི་རང་བཞིན་
དུ་ངེས་པའི་དག་སྣང་སྟོབས་སུ་གྱུར་པས། སྣོད་བཅུད་རང་གཞན་གྱི་ལུས་སེམས་སྣང་བ་ཐམས་ཅད་བདེ་བ་ཆེན་པོས་ཁྱབ་ཙ་ན། བླ་མ་
ལོངས་སྐུའི་མོས་གུས་སྐྱེ་བ་སྟེ། འདི་གཉིས་ཞེ་བཅད་བླ་མའི་མོས་གུས་ལ་བརྟེན་ནས་འབྱུང་ལ་དེའི་ཚེ་ན་བདག་འཛིན་ཞེན་པའི་མོས་གུས་
ཟད་ཅིང་གང་བྱུང་བྱིན་བརླབས་སུ་ཤར་བས། མོས་གུས་ལ་བརྟེན་པ་ཐོབ་པ་ཞེས་བྱ། དེ་ཙ་ན་བླ་མའི་བྱིན་རླབས་དགོངས་བརྒྱུད་ཀྱི་འཕོ་བ་

ཐོབ་པས། སེམས་རྟོག་མ་རིག་སངས་སྟོབས་ཀྱིས་སེམས་ཉིད་ཡེ་ཤེས་ཟང་ཐལ་གཅིག་ཆོད་མངོན་སུམ་དུ་རྟོགས་ཚེ་ཡུལ་དང་། ཡུལ་ཅན་
གཉིས་མེད་རོ་གཅིག་སེམས་ཉིད་ཡེ་ཤེས་བླ་མའི་ངོ་བོར་ཐག་ཆོད་ཅིང་། སྣང་སྲིད་ཐམས་ཅད་སྟོང་གསལ་བརྗོད་མེད་བླ་མ་ཆོས་སྐུའི་ངོ་བོར་
ཡེ་ནས་སངས་རྒྱས་པའི་བདག་ཉིད་ཅན་དུ་མངོན་སུམ་རྟོགས་པ་དེའི་ཚེ། གཉིས་འཛིན་ཞེན་པའི་མོས་གུས་ཟད་དེ་རྟོགས་པ་ཆོས་སྐུའི་ངང་
དེར་ཐུགས་ཡིད་གཅིག་ཏུ་འདྲེས་པས། དེ་ལ་ཞེན་མེད་མོས་གུས་སམ། མཆོག་གི་མོས་གུས་སམ། ཆོས་སྐུའི་མོས་གུས་སམ། མོས་
གུས་མཐར་ཐུག་པ་ཞེས་བྱ་ཡང་དོན་དུ་ཀུན་ཁྱབ་བླ་མའི་མོས་གུས་སོ། །འདི་དག་ནི་ཀློང་གསལ་རྡོ་རྗེ་སྙིང་པོའི་སྙན་བརྒྱུད་ཐུན་མོང་མ་
ཡིན་པའོ། །གཉིས་པ་མོས་གུས་བྱེ་བྲག་ཏུ་བཤད་པ་ལས། མོས་གུས་ཀྱི་ཆོད་དང་། མོས་གུས་ཀྱི་དབལ་གཉིས། དང་པོ་མོས་

༄༅། །གུས་ཀྱི་ཆོད་ནི། ལྷ་གང་དང་གང་བསྒྲུབ་པའི་ཡོན་ཏན་གྱི་བྱེད་ཆོས་དེ་དང་དེའི་རང་བཞིན་བླ་མ་ཡིན་པར་བསྒོམ་ཞིང་གསོལ་
བ་འདེབས་པ་སྟེ། རྟོགས་པ་སྐྱེད་པ་ལ་བླ་མ་ཆོས་སྐུའི་འདུ་ཤེས། མཐུ་ནུས་ཏིང་ངེ་འཛིན་བཟང་པོར་སྐྱེད་པ་ལ་བླ་མ་ལོངས་སྐུ། གཞན་
དོན་རླབས་ཆེན་འདོད་པས་སྤྲུལ་སྐུར་མོས་པ་སོགས་དང་། གནས་སྐབས་ཀྱི་དམིགས་པའི་ཁ་བསྒྱུར། ཚེ་ཐུང་བ་ལ། ཚེ་དཔག་མེད། 
ནད་མང་ན་སྨན་བླ། ཤེས་རབ་ཆེ་བ་ལ་འཇམ་དཔལ། གདོན་འདུལ་བ་ལ་ཁྲོ་བོ་སོགས། ཡོན་ཏན་ཕུན་སུམ་ཚོགས་པའི་རྟེན་འབྲེལ་གྱི་
བྱེད་ཆོས་བསྒྲིགས་ཚུལ་མང་དུ་ཡོད་ལ། སྤྱི་ཙམ་དུ། ངའི་བླ་མ་འདི་རྣམ་པ་ཐམས་ཅད་མཁྱེན་པའི་སངས་རྒྱས་དངོས་ཡིན་ངེས་སྙམ་དུ། 
སྙིང་གི་དཀྱིལ། རྐང་གི་ཁོང་། རུས་པའི་གཏིང་ནས་བཅོས་མིན་བསྒོམ་པ་དེ་ཡིན། གཞན་དུ་བླ་མ་ཐ་མལ་དང་མིར་འཛིན་པ་སོགས་

བྱས་ན། ལོག་ལྟ་ཡིན་ཡོན་ཏན་སྐྱེ་མི་སྲིད་དོ། །གཉིས་པ་མོས་གུས་ཀྱི་རྣོ་དབལ་ནི། ཞེ་བཅད་བླ་མའི་མོས་གུས་སུ་བསྟན་ཟིན་ཡང་། 
འདིར་སྔ་རབས་ཀྱི་མཁས་གྲུབ་ཚད་མ་རྣམས་ཀྱི་སྙན་བརྒྱུད་དུ་བཞེད་པ་བཞིན། །མོས་གུས་ཀྱི་ཆོས་ལྔ་ཁྱད་པར་དུ་བཞག་པ་ཡིན་ཏེ། དེ་
བླ་མས་བཟང་ངན་ཅི་མཛད་ལེགས་པ། ལྟར་སྣང་བདེན་རྫན་གང་གསུང་གདམས་པ། གང་བསྒོས་གུས་པས་མྱུར་དུ་ཉན་པ། འཁོར་
གསུམ་ཅི་ཡོད་ལྟོས་མེད་འབུལ་བ། སྙིང་ནས་རྒྱུན་དུ་གསོལ་བ་འདེབས་པ་དང་ལྔ་པོ་འདི་ལ་རྒྱུན་དུ་བརྩོན་ན་བྱིན་རླབས་མྱུར་དུ་འཇུག །སྤྱིར་
རྒྱལ་བའི་བྱིན་བརླབས་ཉི་མ་ལྟ་བུ། བླ་མའི་བྱིན་བརླབས་མེ་ཤེལ་ལྟ་བུ། རང་གི་དད་མོས་སྨྲ་བ་ལྟ་བུ་ཡིན་པས། སྐྱབས་གནས་རྒྱ་
མཚོའི་བྱིན་རླབས་ལས་ཀྱང་། བླ་མའི་བྱིན་རླབས་མྱུར་ཞིང་རྒྱང་ཐག་ཉེ་བ་དང་། བླ་མ་ལ་རྒྱུན་དུ་གསོལ་བ་འདེབས་ནུས་ན་བསྙེན་

༄༅། །སྒྲུབ་བཟླས་བརྗོད་གཞན་ལས་ལྷག་པའི་ཚུལ། གསང་སྒྲོན་ལས། བསྙེན་སྒྲུབ་བཟླས་པ་ས་ཡ་བས། །བླ་མའི་
གསོལ་འདེབས་ཚིག་གཅིག་དགའ། །ཞེས་དང་། བདུད་རྩི་འབྱུང་བའི་རྒྱུད་ལས། སྐུ་འབུམ་ཕྲག་བསྒོམ་པ་བས། །བླ་མའི་སྐུ་གཅིག་
སྒོམ་ན་མཆོག །ཅེས་དང་། གཅན་འཕྲང་ལས། མཚན་དང་དཔེ་བྱད་ལྡན་པའི་ལྷ། །འབུམ་ཕྲག་སྒོམ་པའི་བསོད་ནམས་ཀྱིས། །བླ་
སྒོམ་པའི་འབུམ་ཆར་མིན། །ཞེས་གསུངས་སོ། །དེ་ལྟར་དད་མོས་དྲག་པོ་བསྐྱེད་ཅིང་གསོལ་བ་འདེབས་པ་ལ། བླ་མའི་ཡོན་ཏན་དྲན་
དགོས་པས། དྲན་ཚུལ་སྔར་བཤད་དང་། འོག་གི་གསོལ་འདེབས་སྐབས་ལྟར་ལ། ཁྱད་པར་རང་རེ་སྔོན་བྱོན་རྒྱལ་སྲས་རིག་འཛིན་རྒྱ་
མཚོའི་ཐུགས་རྗེས་གཟིགས་པའི་ཡུལ་དུ་མ་གྱུར་པའི་སྙིགས་མའི་སྐལ་དམན་ཉམ་ཐག་ཤིན་ཏུ་འདུལ་དཀའི་རིགས་ཅན་རྣམས། ཐབས་

ཤེས་ཀྱི་མིག་དང་བྲལ། བཤེས་གཉེན་གྱི་ལོང་ཁྲིད་མཁན་མེད། དགེ་གྲོགས་ཀྱི་འཁར་བས་བོར། ལས་ཉོན་གྱི་སེམས་འཁྲུགས། སྡིག་
ལྟུང་གི་ཁུར་གྱིས་ནོན། ལོག་པའི་ལམ་གོལ་དུ་འཁྱལ། ངན་སོང་གི་གཡང་ཁར་འཕྱན་ཏེ། ཤིན་ཏུ་ཉམ་ཐག་པའི་སྐབས་འདིར། བླ་མ་
རིན་པོ་ཆེས། ཐུགས་རྗེའི་ཕྱག་ཡངས་བརྐྱངས། ལེགས་ཉེས་ཀྱི་མིག་ཕྱེས། ཐར་པའི་སྐམ་སར་བཞག །ཐམས་ཅད་མཁྱེན་པའི་
གྲོང་ཁྱེར་ཆེན་པོར་དབུགས་འབྱིན་མཛད་པའི་འཕྲལ་ཡུན་གྱི་ཕན་བདེ་ཟླ་མེད་པ། རང་གི་རྨི་ལམ་ཙམ་དུའང་རྨིས་མ་མྱོང་བ། འདི་ལྟ་བུའི་
གནས་ལ། བདེ་བླག་ཏུ་བཀོད་པར་མཛད་པ་འདི་སྐུ་དྲེན་རེ་ཆེ། ཐུགས་རྗེ་རེ་ཆེ། བདག་ཅག་བླ་མ་སངས་རྒྱས་དངོས་འདི་དང་མ་འབྲལ་ན། 
ཉེས་པའི་སྐྱོན་འདོགས། ལེགས་པའི་ཡོན་ཏན་རྒྱས་ངེས། འདིའི་ཕྱོགས་སུ་མགོ་བསྟེན་ནས་ཉལ་བས་ཆོག་སྙམ་དུ་ཁ་ཞེ་མེད་པའི་བློ་གཏད་

༄༅། །ལིང་བསྐྱུར་དང་། བདག་ཅག་དུས་འདི་ནས་བཟུང་ཇི་སྲིད་བྱང་ཆུབ་སྙིང་པོའི་བར་དུ་ལེགས་ཉེས་སྐྱེད་སྡུག་མཐོ་དམན་གང་
གཏོང་བླ་མ་ཁྱེད་རང་མཁྱེན་ནོ་སྙམ་དུ། ཅི་མཛད་ཁྱེད་ཤེས་ཀྱི་སྒོ་ནས་བློ་སྣ་བླ་མའི་ཕྱོགས་སུ་རྒྱང་གིས་བསྐྱུར། བསམ་རྒྱུ་བླ་མ་ལས་མེད་པ། 
མིག་མཆི་མ་འཁྲུགས་ལུས་བ་སྤུ་གཡོ། །སེམས་གཏིང་ནས་དད་པ། ཕར་ལ་སེམས་ཕོད་ཀྱང་ཚུར་ལ་སྡུད་མི་ཕོད། ལུས་སེམས་ཚུགས་
མི་ཐུབ་པའི་མོས་གུས་དུང་ངེ་བའི་ངང་ནས་གསོལ་བ་གདབ་པར་བྱའོ། །གསུམ་པ་ཐ་མ་དགོངས་སྤྱོད་ལ་བསླབ་པ་ནི། བླ་མ་དམ་པའི་མཛད་
སྤྱོད་ཐམས་ཅད་ལེགས་པར་བརྟགས་ནས། རང་ཉིད་ཀྱིས་ཀྱང་དེ་ཁོ་ན་བཞིན་དུ་ཉམས་སུ་བླང་། འཇིག་རྟེན་ཁ་སྐད་ལའང་། བྱ་བ་ཐམས་
ཅད་ལད་མོ་ཡིན། ལད་མོའི་ནང་ནས་གང་མཁས་ཡིན་ཟེར་བ་ལྟར། སྤྱིར་ཆོས་བྱེད་པ་ལའང་སྔོན་གྱི་རྒྱལ་བ་སྲས་བཅས་ཀྱི་ལད་མོ་བྱེད་

པ་ཡིན། སློབ་མས་བླ་མ་བསྟེན་པའང་། བླ་མ་དེའི་རྗེས་སུ་སློབ་པ་ཡིན་པས། བླ་མའི་དགོངས་སྤྱོད་ཇི་ལྟར་ཡིན་པ་དེ་རང་རྒྱུད་ལ་ལོན་
པར་བྱེད་དགོས། དཔེར་ན་སློབ་མས་བླ་མ་བསྟེན་པ་དེ་སཱཙྪ་བརྐོས་ཕོར་ནས་ཕྱུང་བ་ལྟ་བུ། བརྐོས་ཕོར་ལ་རི་མོ་ཇི་ལྟ་བུ་ཞིག་ཡོད་པ་དེ་
ཐམས་ཅད་སཱཚྩ་ལ་དོད་ནས་ཡོད་པ་ལྟར། བླ་མའི་ཐུགས་རྒྱུད་ཀྱི་ཡོན་ཏན་ཇི་ཙམ་ཡོད་པ་དེ་དང་འདྲ་བའམ། མིན་ཀྱང་དེའི་ཕྱོགས་
མཐུན་པ་ཙམ་ངེས་པར་ཡོད་དགོས། དེ་བཞིན་དུ་རྫིང་བུ་མཆོག་ལ་བསྟེན་པའི་ངང་པ་རྣམས་ཀྱི་རྫིང་བུའི་ཆུ་མི་རྟོགས་པར་དལ་གྱིས་རྩེ་
ཞིང་ལོངས་སྤྱོད་པ་དང་། བུང་བ་མེ་ཏོག་གི་ཚལ་དུ་རྒྱུ་བའི་ཚེ། མེ་ཏོག་གི་ཁ་དོག་དང་དྲི་ལ་མི་གནོད་པར་མེ་ཏོག་གི་བཅུད་མྱང་ནས་
འགྲོ་བ་དང་འདྲ་བས། སྐྱོ་བ་དང་ངལ་བ་མེད་པར་ཅི་གསུང་བཀའ་བཞིན་བསྒྲུབས་པས་བླ་མའི་ཐུགས་བཟུང་སྟེ། དད་པ་དང་སྙིང་

༄༅། །རུས་ཀྱི་ཉེར་ལེན་ལ་བརྟེན་ནས། བླ་མའི་ཐུགས་རྒྱུད་ན་བཞུགས་པའི་ཐོས་བསམ་བསྒོམ་པའི་ཡོན་ཏན་ཐམས་ཅད་བུམ་
པ་ཚད་ལྡན་ནས་ཚད་ལྡན་དུ་བྱོ་བ་བཞིན་དུ་རང་རྒྱུད་ལ་འདྲོང་ངོ་ཤེས་པར་བྱ་དགོས་ཏེ། ཇི་སྐད་དུ། རྫིང་བུ་མཆོག་ལ་བསྟེན་པའི་ངང་པ་དང་། །
བུང་བས་མེ་ཏོག་བཅུད་ལ་རོ་མྱང་བཞིན། །རྟག་ཏུ་འགྲོགས་པའི་སྤྱོད་པ་ངོ་མཚར་ཅན། །སྐྱོ་ངལ་མེད་པས་བླ་མའི་ཐུགས་བཟུང་ནས། །
དད་པས་ཉེ་བར་ལེན་པས་ཡོན་ཏན་མྱང་། །ཞེས་སོ། །དེ་བཞིན་དུ། བླ་མས་ཚོགས་གསོག་པའི་དུས་རང་གི་དེ་དག་གི་ཁྲོད་དུ། ལོངས་
སྤྱོད་ཕྲ་མོ་ཙམ་མམ། ལུས་ངག་གི་ངལ་བ་བྱེད་པའམ། རྗེས་སུ་ཡེ་རང་དབུལ་བ་ཡན་ཆད་ཀྱིས་དོན་མཐུན་པར་བྱས་ན། བླ་མའི་
ཐུགས་བསྐྱེད་ཀྱི་མཐུས་དགེ་ཚོགས་རྒྱ་ཆེན་པོ་རང་ལ་ཐོབ་པ་དང་། མ་ཟད་བླ་མའི་འཕྲལ་གྱི་མངགས་གཞུགས་དང་། བང་ཕྱིན་ཐ་ན་བཞུགས་

ཁང་ལ་ཕྱགས་དར་བྱས་པ་ཚུན་ཆད་ཀྱང་། ཚོགས་ཀྱི་ལམ་མ་ནོར་བ་ཡིན་པས་ཅི་ནུས་སུ་འབད་དགོས། དེ་ལྟར་བྱས་ན་ཚོགས་རྫོགས་སྒྲིབ་
པ་དག་ནས་གནས་ལུགས་ཀྱི་རྟོགས་པ་རྒྱུད་ལ་སྐྱེ་བར་འགྱུར་རོ། །གསུམ་པ་བླ་མའི་རྣལ་འབྱོར་སྒོམ་པ་དངོས་ལ་བསྐྱེད་པ་དང་། རྫོགས་
པ་དམ་ཚིག་སྟོན་པ་དང་གསུམ། དང་པོ་བསྐྱེད་པ་ལ། ཕྱི་གསོལ་འདེབས་ཕྱིར་བླ་མ་མདུན་མཁར་སྒོམ་པ། ནང་སྨིན་ལམ་བླང་ཕྱིར་སྤྱི་
བོར་སྒོམ་པ། གསང་བ་གྲོལ་ལམ་སྒོམ་ཕྱིར་སྙིང་དབུས་སུ་སྒོམ་པ་དང་གསུམ། དང་པོ་ཕྱི་གསོལ་འདེབས་ཕྱིར་མདུན་མཁར་སྒོམ་པ་ལ། 
ཚོགས་ཞིང་བསྐྱེད་པ་དང་། མོས་གུས་དྲག་པོས་གསོལ་བ་འདེབས་པ་གཉིས་སོ། །སྱིར་སྒོམ་སྒྲུབ་ཀྱི་གཙོ་བོ་བླ་མའི་རྣལ་འབྱོར་ཞེས་པ། 
བླ་མ་སྐུ་གསུམ་གྱི་བདག་ཉིད་ཅན་གྱི་ཡོན་ཏན་དང་རྣམ་པའི་ཆ་ལ་བྱིང་རྒོད་དང་བྲལ་བར་སེམས་རྩེ་གཅིག་ཏུ་རྣལ་མར་གནས་པ་ལ་རང་དབང་དུ་

age no: 129
༄༅། །འབྱོར་བར་བྱེད་པའི་དོན་ཏེ། དེ་ལ་མོས་གུས་དང་ལྡན་པས་སྒོམ་པ་ཐམས་ཅད་ལས་བླ་མ་བསྒོམ་པ་ལྷག་པའི་ཚུལ། དམ་
ཚིག་བཀོད་པའི་རྒྱུད་ལས། མཚན་དང་དཔེ་བྱད་ལྡན་པའི་ལྷ། །བསྐལ་པ་འབུམ་དུ་བསྒོམ་པ་བས། །བླ་མ་སྐད་ཅིག་དྲན་པས་མཆོག །ཅེས་
དང་༑ མཆོད་པ་ཐམས་ཅད་ལས་བླ་མ་མཆོད་པ་ལྷག་པའི་ཚུལ། ཡོན་ཏན་བདུད་རྩི་འབྱུང་བའི་རྒྱུད་ལས། ནམ་མཁའ་གང་བའི་སངས་རྒྱས་
ལ༑ །སྣ་ཚོགས་རིན་ཆེན་སྨྲས་པ་ཡིས། །སྟོང་གསུམ་གང་བར་ཕུལ་བ་བས། །བླ་མའི་བ་སྤུ་ཉག་གཅིག་ལ། །མར་གྱི་ཐིག་པ་གཅིག་བྱུག་
པ༑ །བསོད་ནམས་བརྒྱ་ཕྲག་ཆར་མི་ཕོད། །ཅེས་གསུངས་པས། དང་པོ་ཚོགས་ཞིང་བསྐྱེད་པ་ལ། སྦྱོར་དངོས་གཉིས་ལས། དང་པོ་
རྣལ་འབྱོར་གྱི་ཐོག་མར་སྦྱོར་བ་སྐྱབས་སེམས་སྔོན་དུ་འགྲོ་བར་བྱ། གཉིས་པ་དངོས་གཞི་ཚོགས་ཞིང་གསལ་འདེབས་པའི་ཚུལ་ནི། མདུན་གྱི་

ནམ་མཁར་མེ་དཔུང་ཞིང་ལྤགས་སྟེང་༔ སོགས་ནས། གོ་འཕང་ཐོབ་པར་བསྒོམ༔ བར་གྱིས་བསྟན་ཏེ། རང་ཉིད་རྡོ་རྗེ་སེམས་དཔར་གསལ་
བའི་སྨིན་ཕྲག་གི་ཐད་ཀྱི་མདུ༷ན་གྱི༷་ནམ༷་མཁ༷ར། ཡེ་ཤེས་ཀྱིས་ཉོན་མོངས་སྲེག་པ་མཚོན་བྱེད། མེ༷་དཔུ༷ང་འབར་བའི་སྟེང་དུ། ཤེས་རབ་ཀྱི་
བདག་འཛིན་བསྒྲལ་བའི་ཞི༷ང་ལྤགས་རློན་པའི་གདན་གྱི་སྟེང༷་ན། ས༷ངས་རྒྱས༷་ཀུན༷་འདུ༷ས་ཀྱི་ངོ་བོ་མཚུངས་མེད་རྩ༷་བ༷འི་བླ༷་མ༷འི་སྐུ༷། ཡིན་ལུགས་
རིག་པའི་ཆོས་ཉིད་རྣལ༷་མའི་གཤིས་ལ་རིག་པ་རང་དབང་འབྱོར༷་བས། རྣལ་འབྱོར་པའི་ཆས་ནི། སྲིད་ཞིའི་མཐའ་ལས་རྒྱལ་བའི་དཔའ་མཚན་
སྟག༷་ཤམ༷་དང་། ཕྱིན་དྲུག་མཐར་ཕྱིན་པའི་རྟགས་སུ། རུས༷་པ༷འི་རྒྱན༷་དྲུག༷་སྐུ་ལ་གསོ༷ལ་བ་སྟེ། རུས་པའི་རྒྱན་དྲུག་ནི། སྤྱི་བོར་རུས་
པོའི་འཁོར་ལོ། སྙན་ཆ། མགུལ་ཆུ།  གདུ་བུ། སྐ་རགས། སེ་རལ་ཁ་དང་དྲུག་གིས་བརྒྱན་པ། དབུ་སྐྲ་ཐོར་ཅོག་རང་དོན་མཉེས་པས་

༄༅། །ཕྱེད་གྱེན་དུ་བཅིང་ཞིང་། གཞན་དོན་གྲུབ་པས་ཕྱེད་ཐར་དུ་གྲོལ་བ། ཕྱག༷་གཡ༷ས་ཐབས་ཤེས་ཟུང་འཇུག་གི་ལམ་སྟོན་པའི་ཐོད་
པ་ལྷག་སྤྲོད་ཀྱི་ཌཱ༷་རུ༷་ན༷མ་མཁ༷ར་དཀྲོལ༷་བ༷འི་སྒྲས༷། རྩ༷་གསུམ༷་དཔ༷འ་འོ༷་བློ་མཁ༷འ་འགྲོ༷་ཐམས་ཅད་རང་དབ༷ང་དུ་སྡུད༷་པ། གཡོ༷ན་པ༷ས་བྷན༷་ཐོད། 
ཐུགས་དྲི་མ་མེད་པའི་ཕྱིར་ཕྱི་དཀར་པོ། ཐུགས་རྗེས་ཆགས་པའི་ནང་དམར་མདངས་ཅན་གྱི་ནང་དུ་བདེ་སྟོང་དབྱེར་མེད་ཀྱི་ངོ་བོ་བྱང་སེམས་བདུ༷ད་རྩི༷་
དཀར་དམར་གྱི་བཀང་བ་ལྟག་པ་ནས་བཟུང་བའི། དཔྲལ་བ་བད༷ག་ལ༷་བསྟན་ཏེ་བླུད་པའམ་སྟོབས་པའི་ཚུལ་ཅན་ཐུག༷ས་བརྩེས་རྗེས༷་སུ་བཟུང་སྟེ། 
གཏོར་བླུགས་ཀྱིས་དབ༷ང་བསྐུར༷་བའི་ནུས༷་པས༷་དོན་བརྒྱུད་ཀྱི་དགོངས་པ་སྙིང་ལ་དབབ་པས་བདག་རྒྱུད༷་སྨིན་ཅིང་གྲོལ༷་ནས༷། རྩ༷་བ༷འི་བླ༷་མ༷འི་གོ༷་
འཕ༷ང་ཐོབ༷་པར༷་མཛད་པའི་ཐུགས་རྗེའི་གཟི་བྱིན་དང་ལྡན་པས་མངོན་སུམ་ལྟ་བུར་བཞུགས་པར་བསྒོམ༷་པ་སྟེ། འདི་ལ་བརྒྱུད་རིམ་སོགས་བསྒོམ་

ཚུལ་ལ་མི་འདྲ་བ་ཀུན་འདུས་ནོར་བུའི་ལུགས་ཞེས། རྩ་བརྒྱུད་ཀྱི་བླ་མ་ཐམས་ཅད་རྩ་བའི་བླ་མ་གཅིག་ལ་འདུས་པར་སྒོམ་པ་ནི། བྱིན་བརླབས་
ཅིག་ཆར་དུ་འཇུག་པའི་ཕྱིར་དང་། བླ་མའི་དབུའི་སྤྱི་བོ་ནས། འོད་ལྔའི་ཐིག་ལེའི་ཀློང་དུ་ཡར་བརྩེགས་མར་སྒོམ་པ། ཐོ་བརྩེགས་ཀྱི་ལུགས་
ཞེས༑ བྱིན་བརླབས་དབང་གི་ཆུ་བོ་རྒྱུན་མི་ཆད་པར་འཇུག་པའི་དགོས་པ་དང་། བླ་མ་གཙོ་བོར་བཞུགས་པའི་འཁོར་བརྒྱུད་རིམ་བསྐོར་བ་དཀྱིལ་
འཁོར་གྱི་ཚུལ་དུ་སྒོམ་པ་ཞེས། མཆོག་ཐུན་གྱི་དངོས་གྲུབ་མྱུར་བའི་དགོས་པ་དང་། བླ་མའི་མཐར་བརྒྱུད་པའི་བླ་མ་རྣམས་ཨ་ལོང་
བཞིན་བསྐོར་བར་བསྒོམ་པ་གྲལ་སྟབས་ཀྱི་ལུགས་ཞེས། དབང་གི་ཆུ་རྒྱུན་གཅིག་ཏུ་མི་ཆང་པའི་དགོས་པ། བརྒྱུད་པའི་བླ་མ་རྣམས་
གཅིག་རྗེས་གཅིག་ནོན་གྱི་ཚུལ་དུ་བསྒོམ་པ་ལ་མུ་ཏིག་ཕྲེང་བ་ལྟ་བུའི་བསྒོམ་ཚུལ་ཞེས། ཕྲིན་ལས་ཕུགས་ལ་འགྲུབ་པའི་དགོས་པ་

༄༅། །དང་༑  རྩ་བའི་བླ་མ་བཞུགས་པའི། སྟེང་གི་ཆར་བརྒྱུད་པའི་བླ་མ། བར་གྱི་ཆར་ཡི་དམ་ལྷ་ཚོགས། འོག་གི་ཆ་ལ་དཔའ་
བོ་མཁའ་འགྲོ་ཆོས་སྐྱོང་སྲུང་མ་རྣམས་གངས་རི་ཆེན་པོ་ལ་སྤྲིན་གཏིབས་པ་བཞིན་བཞུགས་པར་བསམ་པ་བརྒྱུད་རིམ་ཁྲོམ་ཚོགས་མ་ཞེས། 
བྱིན་བརླབས་རྒྱ་ཆེ་བའི་དགོས་པ་ཡོད། དེ་དག་གང་རུང་བསྒོམ་པས་ཆོག་མོད། འཇིགས་མེད་ཆོས་ཀྱི་དབང་པོས། སྐྱབས་འགྲོའི་དུས་ཚོགས་
ཞིང་དེ་བླ་མ་ཐོ་བརྩེགས་སུ་བསྒོམ། རྡོར་སེམས་སྒོམ་བཟླས་དུས་ཀུན་འདུས་ནོར་བུའི་ལུགས་སུ་བསྒོམ། བླ་མའི་རྣལ་འབྱོར་དུས་སུ་བླ་མ་
ཁྲོམ་ཚོགས་སུ་སྒོམ་པར་བྱ། གསུངས་པ་བཞིན། འདིའི་སྐབས་སུ་ཡང་སྔོན་གྱི་བླ་མ་དམ་པའི་ཞལ་རྒྱུན་ལ་བརྒྱུད་པའི་བླ་མ་ཐོ་བརྩེགས་
སུ་བསྒོམ་པའི། སྟེང་གི་ཆར་རྒྱ་བོད་ཀྱི་རིག་འཛིན་བརྒྱད་རྗེ་འབངས་ཉེར་ལྔ་སོགས་བརྒྱུད་པའི་བླ་མ། བར་གྱི་ཆར་ཡི་དམ་རྒྱུད་སྡེ་བཞིའི་ལྷ་

ཚོགས༑ འོག་གི་ཆར་དཔའ་བོ་མཁའ་འགྲོ་ཆོས་སྐྱོང་དམ་ཅན་དཀར་ཕྱོགས་སྐྱོང་བའི་ལྷ་ཀླུ་སོགས་མ་ཚང་བ་མེད་པ་ཁྲོམ་ཚོགས་སུ་བཞུགས་
པར་བསྒོམ་པ་གཙོ་ཆེར་མཛད། དེ་ལྟར་གསལ་བའི་ལྷ་ཚོགས་དེ་དག་ཡིད་ཀྱིས་སྤྱན་དྲངས་པའི་མདུན་དུ་ཡན་ལག་བདུན་པ་འབུལ་དགོས་ཏེ། 
གཞུང་མཛེས་རྒྱན་ལས། བླ་མ་རྩ་གསུམ་དཀྱིལ་འཁོར་ལྷར། །ཕྱག་འཚལ་མཆོད་འབུལ་ཉེས་ལྟུང་བཤགས། །ཡི་རང་ཆོས་འཁོར་
བསྐོར་བར་བསྐུལ། །མྱ་ངན་མི་འདའ་རྟག་པར་བཞུགས། །དགེ་བས་མཁའ་མཉམ་ལུས་ཅན་ཀུན། །ཀུན་མཁྱེན་གོ་འཕང་མྱུར་ཐོབ་
ཤོག །ཅེས་གསུངས་པ་ཡིད་ཀྱི་གསལ་གདབ་དགོས། དེ་ལ་དང་པོ་ང་རྒྱལ་གྱི་གཉེན་པོ་ཕྱག་འཚལ་བའི་ཡན་ལག་ནི། རང་གི་ལུས་
བརྒྱ་སྟོང་གྲངས་མེད་པ་ཞིང་གི་རྡུལ་སྙེད་དུ་སྤྲུལ་ཏེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱང་རང་དང་ལྷན་དུ་ཕྱག་

༄༅། །འཚལ་བར་བསམ་ཞིང་། དེའི་ཚེ། ལག་པ་ཐལ་མོ་ཁོང་སྟོང་དུ་པདྨ་ཁ་འབུས་པ་ལྟར་སྦྱར་དགོས་ཀྱི། ལག་མཐིལ་སྤྲད་དེ་
བཅའ་བ་དང་། སོར་རྩེ་ཐུག་ཙམ་བྱེད་པ་སོགས་མི་རུང་སྟེ། ཐར་པ་ཆེན་པོ་ཕྱོགས་སུ་རྒྱས་པའི་མདོ་ལས། པདྨ་ཁ་འབུས་ཕྱེ་འདྲ་བ། །
ལག་གཉིས་སྤྱི་བོར་ཐལ་སྦྱར་ཏེ། །ལུས་དཔག་མེད་པའི་སྤྲིན་ཚོགས་བཅས། །ཕྱོགས་བཅུའི་སངས་རྒྱས་ལ་ཕྱག་འཚལ། །ཞེས་གསུངས་
དེ་ནས་རིམ་བཞིན་ཐལ་མོ་སྤྱི་བོར་སྦྱར་བས་ལུས་ཀྱི་སྒྲིབ་པ་འདག །མགྲིན་པར་སྦྱར་བས་ངག་གི་སྒྲིབ་པ་འདག །སྙིང་གར་སྦྱར་བས་ཡིད་
ཀྱི་སྒྲིབ་པ་འདག །དེ་ནས་ལུས་ཀྱི་མ་ལྔ་ས་ལ་ཕབ་པ་ཞེས། དཔྲལ་བ། ལག་མཐིལ་གཉིས། པུས་མོ་གཉིས་དང་ལྔ་པོ་སར་ཕབ་སྟེ་
ཕྱག་འཚལ་བས། ཉོན་མོངས་དག་ལྔའི་སྒྲིབ་པ་འདག །སྐུ་གསུང་ཐུགས་ཡོན་ཏན་ཕྲིན་ལས་ལྔའི་བྱིན་བརླབས་ཐོབ་པ་ལ་སོགས་པ་ཡོད། 

ད་ནས་ཡར་ལངས་ཚེ་ཡང་རྐེད་པ་དྲང་པོར་བསྲངས་ཏེ་ཐལ་མོ་བཅས་ནས་ཡང་སྔར་ལྟར་ཕྱག་འཚལ་དགོས། ཐལ་མོ་ལེགས་པར་མི་བཅའ་བར་ལག་
པ་གཡུག་ཙམ་བྱེད་པ་དང་། པུས་མོ་དང་དཔྲལ་བ་ས་ལ་མི་རེག་པར་སྒུར་ཙམ་བྱེད་པ་དང་། ཡང་ལྡང་ཚེ་རྐེད་པ་ལེགས་པར་མི་བསྲང་བར་
སྒུར་ཕྱག་བྱེད་པ་སོགས་ནི་མ་གུས་པའི་རྣམ་འགྱུར་ཡིན་པས་གཏན་ནས་མི་རུང་། སྒུར་ཕྱག་བྱེད་པའི་རྣམ་སྨིན་གྱིས། གྱང་རོ་ཁུར་ཞེས་བྱ་
བ་རྒྱབ་ཏུ་སྦ་བ་ཆེན་པོ་ཡོད་པ་དེ་ལྟ་བུའི་ལུས་ལེན་པར་གསུངས་པས། གྲངས་མང་མ་ཐུབ་ཀྱང་། གང་ཐུབ་དེ་དངོས་གཙང་དག་པ་ཞིག་ཨེ་
ཐོན་ལྟ་བ་ལ་འབད་དོ། །གཉིས་པ་འདོད་ཆགས་དང་སེར་སྣའི་གཉེན་པོ་མཆོད་པ་འབུལ་བའི་ཡན་ལག་ནི། དངོས་སུ་རང་གིས་ཅི་འབྱོར་
པའི་མཆོད་པ་དངོས་གཙང་དག་པ་སེར་སྣས་མ་བཅིངས་ཤིང་། ཚུལ་འཆོས་དང་། ངོམ་ཆོས་སུ་མ་སོང་བར་བཤམས་ལ། དེས་དམིགས་

༄༅། །རྟེན་ཙམ་བྱས་ཏེ། ཡིད་ཀྱིས་ནམ་མཁའ་ས་གཞི་ཐམས་ཅད་ལྷ་མའི་མཆོད་རྫས། མེ་ཏོག །བདུག་སྤོས། མར་མེ། དྲི་
ཆབ༑ ཞལ་ཟས་སོགས་དང་། གཞལ་མེད་ཁང་། ཡུལ་མཁར། ཀུན་དགའ་ར་བ། རྒྱལ་སྲིད་བདུན། བཀྲ་ཤིས་རྟགས་བརྒྱད། རྡོ་རྗེའི་
ལྷ་མོ་བཅུ་དྲུག་སོགས་གླུ་གར་དང་རོལ་མོའི་ཁྱད་པར་བྱང་ཆུབ་སེམས་དཔའ་ཀུན་ཏུ་བཟང་པོའི་མཆོད་པའི་རྗེས་སུ་འགྲོ་བ་སྤྲུལ་དགོས་ཏེ། དེ་
ཡང་སྔར་མཎྜལ་སྐབས་སུ་བསྟན་པ་ལྟར་བྱང་སེམས་ཀུན་ཏུ་བཟང་པོའི་ཏིང་ངེ་འཛིན་གྱི་མཐུ་ལས། རང་གི་ཐུགས་ཀ་ནས་འོད་ཟེར་ཁ་དོག་མི་
འདྲ་བ་བྱེ་བ་བརྒྱ་སྟོང་སངས་རྒྱས་ཀྱི་ཞིང་གྲངས་མེད་པའི་རྡུལ་དང་མཉམ་པར་སྤྲོས། འོད་ཟེར་དེ་རེ་རེའི་རྩེར་ཡང་བྱང་སེམས་ཀུན་ཏུ་བཟང་པོ་
རང་འདྲ་བ་རེ་རེ་སྤྲུལ། དེ་རེ་རེའི་ཐུགས་ཀ་ནས་སྔར་དང་འདྲ་བའི་འོད་ཟེར་སྤྲོ་ཞིང་། དེའི་རྩེར་ཀུན་ཏུ་བཟང་པོ་སྤྲུལ་པ་སོགས་གྲངས་མེད་

བསམ་མི་ཁྱབ་པའི་བར་སྤྲོས་ཏེ། དེ་དག་རེ་རེས་ཀྱང་དཔག་ཏུ་མེད་པའི་མཆོད་རྫས་ཀྱི་རྣམ་གྲངས་བསམ་གྱིས་མི་ཁྱབ་པས་ཕྱོགས་བཅུའི་རྒྱལ་
བ་སྲས་དང་བཅས་པ་ལ་མཆོད་པ་ནི། འཕགས་པ་ཀུན་ཏུ་བཟང་པོའི་མཆོད་སྤྲིན་ཞེས་བྱ་བ་སྟེ། དེ་འདྲ་རང་གིས་བློས་ཅི་ལྕོག་ཏུ་སྤྲུལ་ཏེ་
འབུལ་བ་དང་། རང་གཞན་གྱི་ཡོ་བྱད་ཅི་ཡོད་ཅི་མཐོང་ཐམས་ཅད་དང་ཐ་ན་ལམ་ཀ་ཞིག་ན། ཆུ་དྭངས་མོ་འབབ་པའམ། མེ་ཏོག་གི་ཐང་
ཞིག་ཏུ་འདུག་པ་ཚུན་ཆད་ཡིད་ལ་འབབ་པའི་དངོས་པོ་གང་མཐོང་ཐམས་ཅད་རང་གིས་བློས་བླངས་ཏེ་བླ་མ་དཀོན་མཆོག་མཆོད་སྙམ་པ་ཡིད་ལ་
བྱས་ན། མཆོད་པ་འབུལ་བ་ལ་ཡོ་བྱད་མེད་སྙམ་མི་དགོས་པར་ཚོགས་ཞར་དང་ཞོར་ལ་རྫོགས་པ་ཡིན་པས་དེ་ལྟར་བྱའོ། །གསུམ་པ་
ཞེ་སྡང་གི་གཉེན་པོ་སྡིག་པ་བཤགས་པའི་ཡན་ལག་ནི། ཚེ་འཁོར་བ་ཐོག་མེད་ནས་དེ་རིང་ཡན་ཆང་དུ་དྲན་པ་དང་མི་དྲན་པའི་སྡིག་ལྟུང་། 

༄༅། །ལུས་ངག་ཡིད་གསུམ་གྱི་སྒོ་ནས་མི་དགེ་བ་བཅུ།  མཚམས་མེད་ལྔ། དེ་དང་ཉེ་བ་ལྔ། ལྕི་བ་བཞི། ལོག་པ་བརྒྱད། དཀོན་
མཆོག་གི་དཀོར་ལ་འབག་པ་སོགས་ཁ་ན་མ་ཐོ་བའི་ལས་ཅི་བསགས་པ་ཐམས་ཅད་གནོད་འགྱོད་དྲག་པོས་མཐོལ་ལོ་བཤགས་སོ། །སླན་ཆད་མི་
བགྱིད་དོ་སྙམ་པ་སོགས་སྔར་རྡོར་སེམས་སྒོམ་བཟླས་ཀྱི་དུས་སུ་བཤད་པ་ལྟར་སྟོབས་བཞི་ཚང་བས་བཤགས་པས། སྡིག་སྒྲིབ་ཐམས་ཅད་རང་
གི་ལྕེ་ཐོག་ཏུ་ནག་ཕུང་གིས་འདུས་པ་ལ། ཚོགས་ཞིང་གི་ལྷ་ཚོགས་རྣམས་ཀྱི་གནས་གསུམ་ལས་འོད་ཟེར་བྱུང་བ་ཕོག་པས་དྲི་མ་བཀྲུས་པ་
བཞིན་དག་པར་བསམ་མོ། །བཞི་པ་ཕྲག་དོག་གི་གཉེན་པོ་རྗེས་སུ་ཡི་རང་བའི་ཡན་ལག་ནི། རྒྱལ་པ་རྣམས་ཀྱིས་སེམས་ཅན་གྱི་དོན་དུ་ཆོས་
འཁོར་བསྐོར་བ་དང་། བྱང་སེམས་རྣམས་ཀྱི་སྤྱོད་པ་རླབས་པོ་ཆེ། སེམས་ཅན་རྣམས་ཀྱི་བསོད་ནམས་དང་། ཐར་པ་ཆ་མཐུན་གྱི་དགེ་བ་

སོགས་མདོར་ན་རང་གཞན་གྱི་བདེན་གཉིས་ཀྱིས་བསྡུས་པའི་ཟག་བཅས་ཟག་མེད་ཀྱི་དགེ་བ་དུས་གསུམ་དུ་བསགས་པ་ཐམས་ཅད་ལ་རྗེས་སུ་ཡི་
རང་བ་བསྒོམ་པར་བྱ། །འདི་ནི་ཕན་ཡོན་ཚད་མེད་པ་སྟེ། སྡུད་པ་ལས། སྟོང་གསུམ་རི་རབ་སྲང་ལ་གཞལ་བས་ཚད་གཟུང་རུང་། །རྗེས་སུ་
ཡི་རང་དགེ་བ་དེ་ནི་དེ་ལྟར་མིན། །ཞེས་སོ། །ལྔ་པ་གཏི་མུག་གི་གཉེན་པོ་ཆོས་ཀྱི་འཁོར་ལོ་བསྐོར་བར་སྐུལ་བའི་ཡན་ལག་ནི། སངས་རྒྱས་
དང་བྱང་སེམས་བླ་མ་དགེ་བའི་བཤེས་གཉེན་ལ་སོགས་པ་གཞན་དོན་རླབས་པོ་ཆེའི་ཁུར་བཟོད་པ་རྣམས། འགྲོ་བའི་ལོག་སྒྲུབ་དང་སྐྱོ་ངལ་གྱིས་
ཐུགས་སུན་ནས་ཆོས་མི་གསུང་བར་ཞི་བདེར་གཞོལ་བ་དག་གི་དྲུང་དུ་བདག་ཀྱང་ལུས་བྱེ་བ་བརྒྱ་སྟོང་གྲངས་མེད་པར་སྤྲུལ་ནས། འཁོར་ལོ་
དང་ནོར་བུ་ལ་སོགས་ཕུལ་ནས་གདུལ་བྱ་གང་ལ་གང་གིས་འདུལ་བའི་ཐེག་པ་རིམ་པ་དགུའི་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་

༄༅། །པར་བསམ་མོ། །དྲུག་པ་ལོག་ལྟའི་གཉེན་པོ་མྱ་ངན་ལས་མི་འདའ་བར་གསོལ་བ་འདེབས་པའི་ཡན་ལག་ནི། ཞིང་ཁམས་
འདི་དང་གཞན་དག་ཏུ། བླ་མ་དང་སངས་རྒྱས་བྱང་སེམས་གང་དག་སེམས་ཅན་གྱི་དོན་མཛད་ཟིན་ནས་མྱ་ངན་ལས་འདའ་བར་བཞེད་པ་དག་གི་
མདུན་དུ་སྔོན་དགེ་བསྙེན་ཙུད་ནས་གསོལ་བ་བཏབ་པ་ལྟར། རང་གི་ལུས་མང་པོར་སྤྲུལ་ནས་གསོལ་བ་བཏབ་པས། འཁོར་བ་མ་སྟོང་བར་དུ་
བཞུགས་ནས་སེམས་ཅན་གྱི་དོན་མཛད་པར་བསམ་པའོ། །བདུན་པ་ཐེ་ཚོམ་གྱི་གཉེན་པོ་བསྔོ་བའི་ཡན་ལག་ནི། ད་ལྟའི་དགེ་བ་འདིས་
མཚོན་ནས་རང་གཞན་གྱི་དུས་གསུམ་དང་འབྲེལ་བར་བསགས་པའི་དགེ་བ་ཐམས་ཅད་སེམས་ཅན་ཀུན་གྱི་དོན་དུ་འཇམ་དཔལ་གཞོན་ནུས་ཡོངས་
སུ་བསྔོ་བ་ལྟར་དམིགས་པ་མེད་པའི་ཤེས་རབ་ཀྱི་རྒྱས་འདེབས་པ་དང་བཅས་བསྔོ་བར་བྱའོ། །དེ་ལྟ་བུའི་བསྔོ་བ་འདི་ནི་དུས་དང་རྣམ་པ་

ཐམས་ཅད་དུ་དགེ་རྩ་ཆེ་ཕྲ་གང་བྱེད་ཀྱི། མཇུག་ཏུ་མ་བརྗེད་པར་ཉམས་སུ་ལན་དགོས་ཏེ། དེ་ལྟར་མ་བསྔོས་ན་དགེ་རྩ་གང་འགྲུབ་དེ། དགེ་
འབྲས་ལན་གཅིག་སྨིན་ནས་ཟད་པར་འགྱུར་ལ། མཐར་ཐུག་བྱང་ཆུབ་ཀྱི་རྒྱུར་བསྔོས་ན། དགེ་འབྲས་ལན་བརྒྱར་མྱངས་ཀྱང་དགེ་རྩ་དེ་
སངས་རྒྱས་ཀྱི་གོ་འཕང་མ་ཐོབ་པར་མི་ཟད་ཅིང་གོང་ནས་གོང་དུ་འཕེལ་བར་འགྱུར་བ་ཡིན་ཏེ། བློ་གྲོས་རྒྱ་མཚོས་ཞུས་པའི་མདོ་ལས། ཇི་
ལྟར་ཆུ་ཐིགས་རྒྱ་མཚོ་ཆེ་ནང་ལྷུང་། །རྒྱ་མཚོ་མ་ཟད་བར་དུ་དེ་མི་འཛད། །དེ་བཞིན་བྱང་ཆུབ་ཡོངས་བསྔོས་དགེ་བ་གང་། །བྱང་ཆུབ་
མ་ཐོབ་བར་དུ་དེ་མི་འཛད། །ཅེས་གསུངས། དེ་བཞིན་དུ་རང་གི་མཐར་ཐུག་ཐེག་གསུམ་གྱི་བྱང་ཆུབ་ཐོབ་པར་འདོད་པའམ། གནས་
སྐབས་ལྷ་མིའི་ལུས་རྟེན་དང་། ཚེ་རིང་བ་དང་ནད་མེད་པ་དང་། གཟུགས་བཟང་བ་སོགས་འབྲས་བུ་གང་ལ་དམིགས་ནས་དགེ་རྩ་

༄༅། །ཞིག་བསྒྲུབས་ཀྱང་། དེ་ཉིད་དེའི་ཆེད་དུ་བསྔོ་དགོས་ཏེ། འབྲི་གུང་སྐྱོབ་པས། ཚོགས་གཉིས་ཡིད་བཞིན་ནོར་བུ་ལ། །
སྨོན་ལམ་གྱི་བྱི་དོར་མ་བྱས་ན། །དགོས་འདོད་ཀྱི་འབྲས་བུ་མི་འབྱུང་བས། །མཇུག་བསྔོ་བ་འདི་ལ་ནན་ཏན་མཛོད། །ཅེས་སོ། །དེས་ན་རང་
གི་དགེ་བ་བྱས་པ་རྫོགས་པའི་བྱང་ཆུབ་ཀྱི་རྒྱུར་འགྱུར་མིན་བསྔོ་བའི་དབང་ལས་འབྱུང་བ་ཡིན། འདུས་བྱས་ཀྱི་དགེ་བ་ཅི་ཙམ་རྒྱ་ཆེ་བ་བསགས་
ཀྱང་བསྔོ་བས་ཁ་མ་བསྒྱུར་ན་ཐར་པའི་ལམ་དུ་མི་འགྲོ་སྟེ། དགེ་བཤེས་ཁམས་ལུང་པས། འདུས་བྱས་ཀྱི་དགེ་བ་ཐམས་ཅད་ལུང་མ་བསྟན་
ཡིན་པས། སེམས་ཅན་གྱི་དོན་དུ་སྨོན་ལམ་རྒྱ་ཆེན་པོ་ཐོབ། ཅེས་སོ། །དེ་བཞིན་དུ་རང་གི་ཕ་མ་ཉེ་འབྲེལ་ཤི་པོ་ལ་སོགས་པའི་དོན་དུ། 
དགེ་བ་བྱེད་པ་ཡང་མ་བསྔོས་ན་མི་ཐོབ། བསྔོས་ན་ཇི་ལྟར་བསྔོས་པ་དེ་ལྟར་ཐོབ་སྟེ། བཅོམ་ལྡན་འདས་ཀྱིས། སྦྱིན་པ་འདི་ཡི་དགེ་རྩ་

གང་༑ །དེ་དག་ཡི་དྭགས་རྗེས་སུ་སོང་། །ཡི་དྭགས་ལུས་ངན་མེད་པ་དང་། །མཐོ་རིས་བདེ་བ་ཐོབ་པར་ཤོག །ཅེས་གསུངས་པས། །
ཡངས་པ་ཅན་གྱི་གྲོང་གི་ཕ་མ་རྣམས་ཤི་ནས། ཡི་དྭགས་སུ་སྐྱེས་པ་རྣམས་ཚེ་འཕོས་ཏེ་སུམ་ཅུ་རྩ་གསུམ་གྱི་ལྷ་ཡུལ་དུ་སྐྱེས་པ་བཞིན་
ནོ༑ །དེ་ལྟར་བསྔོ་བ་བྱེད་པ་དེའང་རྫོགས་བྱང་གི་རྒྱུར་བསྔོ་བ་ལ། འཁོར་གསུམ་དམིགས་མེད་ཀྱི་ཤེས་རབ་དམ་པས་རྩིས་ཟིན་
དགོས༑ དེ་མེད་ན་བདེན་ཞིན་གྱི་དྲི་མས་བསླད་ནས་བསྔོ་བ་དུག་ཅན་དུ་འགྱུར་ཏེ། སྡུད་པ་ལས། ཇི་ལྟར་དུག་དང་འདྲེས་པའི་ཁ་ཟས་
བཟང་ཟ་བ། །དཀར་པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། །ཞེས་སོ། །དེའང་བདག་མེད་རྟོགས་པའི་ཤེས་རབ་
ཀྱིས་ཟིན་པའི་བསྔོ་བ་དུག་མེད་དེ་སོ་སྐྱེའི་སར་དངོས་མི་འོང་པས་ན། སྔོན་གྱི་སངས་རྒྱས་དང་བྱང་ཆུབ་སེམས་དཔའ་དག་གིས་ཇི་ལྟར་

༄༅། །བསྔོས་པ་དེ་ལྟར་བསྔོའོ་སྙམ་ནས་བསྔོས་ན། འཁོར་གསུམ་ཡོངས་དག་གིས་བསྔོ་བའི་གོ་ཆོད་དེ། བཟང་སྤྱོད་ལས། 
འཇམ་དཔལ་དཔའ་བོས་ཇི་ལར་མཁྱེན་པ་དང་། །ཀུན་ཏུ་བཟང་པོ་དེ་ཡང་དེ་བཞིན་ཏེ། །དེ་དག་ཀུན་གྱི་རྗེས་སུ་བདག་སློབ་ཅིང་། །དགེ་
བ་འདི་དག་ཐམས་ཅད་རབ་ཏུ་བསྔོ། །ཞེས་སོ། །དེས་ན་དགེ་རྩ་ཆུད་མི་ཟ་བ་དང་། བྱང་ཆུབ་ཆེན་པའི་རྒྱུར་འགྱུར་བས་ནམ་ཡིན་བསྔོ་བ་
འདི་ཁོ་ན་མི་བརྗེད་པར་འབད་པར་རིགས་སོ། །དེ་ལྟར་ཡན་ལག་བདུན་པའི་དམིགས་རིམ་རྣམས་བླ་མའི་རྣལ་འབྱོར་སྐབས་འདིར་མི་ཡེངས་
པར་འབུལ་བར་བྱའོ། །གཉིས་པ་མོས་གུས་དྲག་པོས་གསོལ་བ་འདེབས་པ་ནི། ཚེ་འདིར་ཟུང་འཇུག་རྡོ་རྗེ་འཆང་གི་གོ་འཕང་སྒྲུབ་པ་ལ། 
དེའི་ཉེར་ལེན་གྱི་རྒྱུ་རང་བྱུང་ལྷན་ཅིག་སྐྱེས་པའི་ཡེ་ཤེས་རྟོགས་དགོས། དེ་ཉིད་མངོན་སུམ་ལྷན་ཅིག་བྱེད་པའི་རྐྱེན། བརྒྱུད་ལྡན་བླ་མའི་

བྱིན་བརླབས་ཁོ་ན་ལ་རགས་ལས་པས། བྱིན་བརླབས་ཅར་ཕོག་ཏུ་རང་རྒྱུད་ལ་སྐྱེ་བའི་ཐབས་ནི། གོང་དུ་བཤད་པའི་བླ་མའི་མོས་གུས་
བྱེད་པ་ཁོ་ན་ཡིན་ཏེ། དམ་ཚིག་བཀོད་པ་ལས། གཡོ་མེད་མོས་གུས་ཟླ་དྲུག་གིས། །རྡོ་རྗེ་འཆང་གི་ས་ཐོབ་འགྱུར། །ཞེས་དང་། ཡེ་
ཤེས་མངོན་འབྱུང་ལས། ས་དང་ལམ་གྱི་རིམ་པ་རྣམས། །བླ་མའི་མོས་གུས་ལོ་ཟླས་འགྲུབ། །ཅེས་གསུངས། སྤྱིར་ཆོས་སྒོ་
བརྒྱད་ཁྲི་བཞི་སྟོང་གི་གནད་ཐམས་ཅད་བླ་མའི་བསྙེན་སྒྲུབ་བྱེད་པར་འདུ། བླ་སྒྲུབ་ཐམས་ཅད་ཀྱི་གནད་མཐར་ཐུག་པ་ནི། ཁྱད་པར་བའི་
མོས་གུས་འདི་ཁོ་ནར་ཐུག །དེའི་ཕྱིར་གནད་བརྒྱའི་མདོ་འགགས་ནད་བརྒྱའི་སྨན་གཅིག །སྨན་དཀར་པོ་གཅིག་ཐུབ་ལྟ་བུ་དང་མོས་
དྲག་པོས་གསོལ་བ་འདེབས་པ་སྟེ། ཐོག་མར་བླ་མ་སྐུ་གསུམ་བརྒྱུད་པའི་གསོལ་འདེབས་ནི། ཨོཾ་ཨཱཿཧཱུྃ༔ ཡེ་ནས་རང་གྲོལ་སོགས་

༄༅། །ནས་བྱིན་གྱིས་རློབས༔ ཞེས་དང་། ཀློང་གསལ་རྡོ་རྗེ་སྙིང་པོའི་བརྒྱུད་འདེབས་ནི། ཧཱུྃ་ཧྲཱིཿ སྐྱེ་མེད་ཆོས་སྐུ་སོགས།
སྙིང་པོའི་དོན་སྟོན་སོགས། རིག་འཛིན་ཆེན་པོ་སོགས། འབུམ་ཕྲག་དྲུག་ཅུའི་སོགས་ནས་བྱིན་གྱིས་རློབས༔ ཞེས་བརྗོད་པ་དང་། དེ་
ནས་བླ་མའི་ཡཕོན་ཏན་རྗེས་སུ་དྲན་པས་རྒྱང་འབོད་དཀོན་མཆོག་དགུ་ཕྲུགས་སུ་གྲགས་པའི་གསོལ་འདེབས་དབྱངས་སྙན་པོས་བརྗོད་པ་
ནི༑ སྐུ་གསུམ་མཆོག་གསུམ་རྩ་གསུམ་དུས་གསུམ་ཕྲིན་ལས་ཀུན་འདུས་དང་བཅས་པའི་གསོལ་འདེབས་འདི་སྐད་དོ། །བླ་མ་ལ་གསོལ་བ་
འདེབས་སོ༔ ལན་གསུམ་སྡན་དུ་འགྲོ་བས། དང་པོ་སྐུ་གསུམ་ཀུན་འདུས་ཀྱི་གསོལ་འདེབས་ནི། ངོ་བོ་སྐྱེ་མེད་སོགས་འདོན། 
དེའང་བླ་མའི་ཐུགས་ཀྱི་གཤིས་ལུགས། ངོ༷་བོ༷འི་ཆ་ནས་སྐྱེ༷་མེད༷་སྤྲོས་པ་ཐམས་ཅད་དང་བྲལ་ཞིང་སོ་སོ་རང་རིག་པའི་ཡེ་ཤེས་ཀྱི་ཡོན་

ཏན་འགགས་མེད་ཟུང་འཇུག་གི་ཕྱག་རྒྱ་ཆེན་པོ་མངོན་དུ་མཛད་པས་ཆོས༷་སྐུ༷། རང་གནས་ཀ་དག་གི་སྟོང་དབྱིངས་དེས་རང༷་བཞི༷ན་བདེ་
བ་ཆེན་པོའི་ཡེ་ཤེས་ལྷུན་གྱིས་གྲུབ་པ་ཟག་མེད་ཀྱི་ཡོན་ཏན་འག༷གས་མེད༷་ཟུང་འཇུག་གི་ཕྱག་རྒྱ་ཆེན་པོའི་སྐུ་མངོན་དུ་མཛད་པའི་ལོངས༷་སྐུ༷། 
ཟུང་འཇུག་རིག་པའམ་སྔགས་ལམ་དུ་མི་འགྱུར་བའི་བདེ་ཆེན་ལ་སྙིང་རྗེའི་སྒྲས་བསྟན་པ་ལྟར་ན། ཇི་སྐད་དུ། གང་དུ་བདེ་ཆེན་ཞེས་
བྱ་གཅིག་པུ་སྟེ། །གཅིག་པུའི་ཚུལ་གྱིས་དུ་མའི་གར་མཛད་དོ། །ཞེས་པ་ལྟར། བདེ་ཆེན་ཡེ་ཤེས་ཀྱི་རང་རྩལ་དམིགས་པ་མེད་པའི་
ཐབས་སྙིང་རྗེ་ཆེན་པོའམ་ཐུགས༷་རྗེ་ཡེ་ཤེས་ནི། སྤྲུལ་པའི་རོལ་གར་མཐའ་ཡས་པའི་བྱེད་པོའམ། སྤྲུལ་སྐུའི་འཆར་གཞི་ཡིན་ལ། 
སངས་རྒྱས་སྤྲུལ་སྐུ་ནི། འཁོར་འདས་ཡོངས་ཁྱབ་ཕྱོག༷ས་མེད༷་ཀྱི་སེམས་ཅན་ཐམས་ཅད་འཁོར་བ་ལས་སྒྲོལ་བའི་མངའ་དབང་སྒྱུར་

༄༅། །བས་ད་ལྟ་དངོས་སུ་རང་རེ་སོ་སྐྱེས་མཇལ་དུ་ཡོད་པས་ན་སྤྲུལ༷་སྐུ༷་སྟེ། སྐུ༷་གསུ༷མ་རིན༷་པོ༷་ཆེ༷་མཁྱེན༷་ནོ༷༔ བླ་མ་ལ་
གསོལ་བ་འདེབས་སོ༔ ལན་གསུམ། གཉིས་པ་མཆོག་གསུམ་ཀུན་འདུས་ཀྱི་གསོལ་འདེབས་ནི། ཕྱོགས་བཅུའི་སངས་རྒྱས་ཀྱི་
སྤྲུལ་པ༔ སོགས་བརྗོད། དེའང་ཕྱོག༷ས་བཅུ༷འི་སང༷ས་རྒྱས༷་རྣམས་ཀྱི༷་གཟིགས་པ་ཡོལ་མེད་ཆེན་པོས་དེ་ལྟའི་གདུལ་བྱའི་དོན་དུ་དགོངས་
ཏེ་སྤྲུལ༷་པ༷། མངོ༷་སྔག༷ས་དམ༷་པའི་ཆོས༷་ཀྱི༷་ཇི་ལྟ་བ་དང་ཇི་སྙེད་པའི་གནས་མངོན་པར་སྟོན་པའི་གཏེར༷་མཛོ༷ད། དུས་གསུམ་འཕགས་
ཚོགས་རྒྱ་མཚོ་བྱོན་པའི༷་དགེ༷་འ༷དུན་རྣམས་ཀྱི༷་ཚོག༷ས་ལས་སྤང་རྟོགས་མངོན་པར་མཐོ་བའི་འདྲེན་པའི་དེད་དཔོ༷ན་ཆེན་པོ་སྟེ། དོན་དུ་བླ་
མའི་ཐུགས་དབྱིངས་རིག་དབྱེར་མེད་དག་པ་ཆེན་པོའི་ཡེ་ཤེས་དེ་ནི། རྒྱུད་བླ་མ་ལས། ཐུབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་

ཡི་མཐར་ཐུག་ཡིན། །ཞེས་པ་ལྟར། མཆོ༷ག་གསུ༷མ་ངོ་བོ་གཅིག་པའི་དགོངས་པ་དང་ལྡན་པའི་བླ་མ་རིན༷་པོ༷་ཆེ༷་མཁྱེན༷་ནོ༷༔ བླ་མ་ལ་གསོལ་
བ་འདེབས་སོ༔ ལན་གསུམ། གསུམ་པ་རྩ་གསུམ་ཀུན་འདུས་ཀྱི་གསོལ་འདེབས་ནི། བླ་མེད་བླ་མ་ཡི་འདྲེན་མཆོག༔ སོགས་འདོན། 
དེའང་སྐྱབས་གནས་གསུམ་འདུས་ཀྱི་བླ༷་མེ༷ད་དུ་གྱུར་ཅིང་། སངས་རྒྱས་ལས་ཀྱང་ལྷག་པའི་བླ༷་མ༷་ཡི༷་མཛད་པ་ཅན་ཏེ། སྐལ་དམན་
གདུལ་དཀའི་སྐྱེ་རྒུ་ཚེ་གཅིག་གི་གདོད་མའི་རྒྱལ་ཐབས་སུ་འདྲེ༷ན་པའི་ཐུགས་རྗེ་ཐབས་མཁས་མཆོག་ཏུ་གྱུར་པའི་སྟོན་པ། ཡི༷་དམ༷་ལྷག་པའི་
ལྷ་ནི་འཁོར་བ་སྣོད་བཅུད་ཡེ་ནས་དག་པ་སྟེ། བླ་མའི་ཐུགས་རིག་སྟོང་ཟུང་འཇུག་ཡེ་ཤེས་ཀྱི་ཀློང་ཆེན་པོ་སྟེ། ཁྱབ་བྱ་ཡི་ངམ་དཀྱིལ་འཁོར་
མ་ལུས་པ་ཀུན་གྱི་ཁྱབ་བྱེད་རིགས་ཀྱི་བདག་པོ་ཉིད་དུ་གྱུར་པས་ཡི་དམ་ཀུན་འདུས་པ་ཡིན་ཏེ། གཞིའི་ངོས་ནས་ཀྱང་རང་བཞིན་དབྱེར་མེད་

༄༅། །ཡིན་ལ། རྣལ་འབྱོར་པས་ལམ་བསྐྱེད་རྫོགས་ཉམས་ལེན་གྱི༷་སྐབས་ནའང་། ལྷག་པའི་ལྷ་གང་ཡིན་པ་དེའི་རྣམ་པ་
དབྱིབས་ཅན་སྒོམ་པའི་གཙུག༷་གི་རྒྱན༷་དུ་བསྒོམ་ན་ཡི་དམ་གྱི་དཀྱིལ་འཁོར་ཇི་སྙེད་པ་ཀུན་བླ་མའི་རྣལ་འབྱོར་ཡིན་པའི་ཕྱིར། དངོས་གྲུབ་མྱུར་དུ་
འགྲུབ་པ་དང་། དབྱིངས་ཡེ་ཤེས། དམ་ཚིག །ལས་ཤ་ཟ་སོགས་གྲང༷ས་མེད༷་པའི་མཁའ་འགྲོ་ཐམས་ཅད་ཀྱི་གཙོ་བོ་སྟེ། ཆོས་ཉིད་སྤྲོས་བྲལ་
གྱི་ཡེ་ཤེས་ནི་དབྱིངས་དོན་གྱི་ནམ་མཁའ་ཡིན། དབྱིངས་དེའི་ཆོས་ཉིད་ཐུགས་རྗེའི་དགོངས་པའི་རྩལ་ཤུགས་ཀྱིས་མངོན་དུ་མཛད་པའི། འགྲོ་བའི་
ཌཱ༷་ཀི༷་ཡི༷་ཚོག༷ས་དཔོ༷ན་ཏེ། སྤྱི་དཔལ་ཆེན་པོ་རྩ༷་གསུ༷མ་རིན༷་པོ༷་ཆེ༷་མཁྱེན༷་ནོ༔ བླ་མ་ལ་གསོལ་བ་འདེབས་སོ༔ ལན་གསུམ། བཞི་པ་དུས་གསུམ་
སངས་རྒྱས་ཀུན་འདུས་ཀྱི་གསོལ་འདེབས་ནི། སྔོན་བྱོན་སངས་རྒྱས་ཀྱི་སྤྲུལ་པ༔ སོགས་བརྗོད། དེའང་སྔོན༷་འདས་པའི་དུས་བྱོན༷་པའི་སང༷ས་

རྒྱས༷་རྣམས་ཀྱི༷་སྤྲུལ༷་པ༷་ཡིན་ཏེ། དེ་དག་གི་ཡོན་ཏན་ལ་མངའ་དབང་བ་བསྒྱུར། ད༷་ལྟའི༷་སང༷ས་རྒྱས༷་ཀྱི༷་རྒྱལ༷་ཚ༷བ་ཡིན་ཏེ་རིགས་སྲུང་བ། གདུང་
འཚོབ་པ། མཛོད་འཛིན་པའི་འཁོར་ལོས་སྒྱུར་བའི་སྲས་རྒྱལ་ཚབ་ཏུ་འོས་པའི་མཚུངས་ཆོས། གདོད་མའི་མགོན་པོའི་རིགས་དེ་ལས་འབྱུང་
ཞིང་གཞན་དེའི་རིགས་སུ་བྱེད་པ་རིགས་བསྲུང་བ། དེའི་སྐུ་དང་ཡེ་ཤེས་ཀྱི་ཆོས་ཁམས་རྒྱ་མཚོར་མངའ་དབང་འབྱོར་པས་གདུང་འཚོབ་ནུས་པ་
དེའི་ཆོས་མཛོད་སྙིང་པོ་དང་ཡན་ལག་ཏུ་གྱུར་པ་ཐམས་ཅད་འཛིན་པའི་ཡོན་ཏན་དང་ལྡན་པའི་ཕྱིར་རོ། །མ༷་འོང༷་པའི་སང༷ས་རྒྱས༷་ཀྱི༷་འབྱུང༷་གན༷ས་
ཡིན་ཏེ། བླ་མ་ལ་བརྟེན་ནས་འབྱུང་བའི་ཕྱིར། དུས༷་གསུམ༷་དུ་གཤེགས་ཤིང་བྱོན་པའི་སངས་རྒྱས་ཐམས་ཅད་འདུས་པའི་བདག་ཉིད་བླ་མ་
རིན༷་པོ༷་ཆེ༷་མཁྱེན༷་ནོ༷༔ བླ་མ་ལ་གསོལ་བ་འདེབས་སོ༔ ལན་གསུམ། ལྔ་པ་ཕྲིན་ལས་ཀུན་འདུས་ཀྱི་གསོལ་འདེབས་ནི། ཕྱོགས་བཅུའི་

༄༅། །སངས་རྒྱས་མ་ལུས་པ་སོགས་བརྗོད། དེའང་། སྲིད་པ་འཁོར་བའི་རང་བཞིན་སྒྱུ་མ་ལྟར་རྟོགས་པས་མི་འཇིགས་ཤིང་འགོགས་
མེད་སྙིང་རྗེ་ཆེན་པོས་སྲིད་པ་མི་འདོར་ཞིང་། ཞི་བའི་དབྱིངས་ལ་མི་ཞེན་ཀྱང་དགོངས་ཀློང་རྒྱལ་བ་ཐམས་ཅད་དང་དབྱེར་མེད་དུ་བཞུགས་པས་མཐའ་
གཉིས་ལ་མི་གནས་པའི་མྱང་འདས་སངས་རྒྱས་ཐམས་ཅད་ཀྱི་ངོ་བོ་ཡིན། དེས་ན་ཕྱོག༷ས་བཅུའི༷་སང༷ས་རྒྱས༷་མ༷་ལུས༷་ཐམ༷ས་ཅད༷་ཀྱི༷ཡོན་ཏན་དང་
ཐབས་མཁས་ཀྱི་མཛད་སྤྱོད་གདུལ་བྱ་གང་འདུལ་གྱི་སྣང་བ་དང་བསྟན་པར་སྟོན་ཅིང་། ཐུགས་རྗེ་ཆེན་པོ་བསམ་གྱིས་མི་ཁྱབ་པའི་དགོངས་པ་དག་
ཆེན་སར་གནས་ཀྱི་སེམས་དཔའ་ཆེན་པོ་རྣམས་ཀྱི་ཁྱད་ཆོས་དག་ལ་གནས་ཤིང་རྒྱལ་བའི་མཛད་ཕྲིན་ཐམས་ཅད་ལྷུན་གྱིས་གྲུབ་པ་སྟེ། ཇི་སྐད་དུ། 
རྗེས་ཐོབ་དེ་བཞིན་གཤེགས་རྣམས་དང་། །སེམས་ཅན་ཡང་དག་སྒྲོལ་བ་ལ། །འཇིག་རྟེན་ན་ནི་མཉམ་པ་ཉིད། །ཅེས་གསུངས་པ་ལྟར། ཕྲིན༷་

ལ༷ས་ཐམས་ཅད་གཅིག༷་ཏུ༷་འདུ༷ས་པ༷་རིན༷་པོ༷་ཆེ༷་ལྟ་བུ་ནི། རྩ༷་བ༷འི་བླ༷་མ༷་སྟེ། དེའི་ཞབ༷ས་པད་ལ༷་གུས་ཤིང་ཡིད་ཆེས་པས་ཅི་མཛད་ཁྱེད་ཤེས་བློ་
གཏད་ལིང་སྐྱུར་གྱི་འདུན་པས་གསོ༷ལ་བ༷་འདེ༷ས་སོ། །དོན་ཅི་ཞིག་གསོལ་ན། བདག་གཞན་གྱི་ལུས་རགས་པ་འདི་འཇ༷འ་ལུས༷་སུ་གྱུར། སེམས་
འཁྲུལ་པ་འདི་ཆོ༷ས་སྐུ༷་རུ་འགྲུ༷བ་པ༷ར་བྱིན༷་གྱིས༷་རློབ༷ས་སྙམས་ཤིང་གསོལ་བ་འདེབས་སོ། །སླར་ཡང་བརྒྱུད་པའི་གསོལ་འདེབས་རྣམས་འདོན། 
དེའང་། ཇི་སྐད་དུ། ཤིན་ཏུ་དོན་ཆེན་ལྡན་པ་ལ། །ཚིག་གཅིག་ལན་གཉིས་བརྗོད་པར་བྱ། །ཞེས་པ་ལྟར་ཡང་དང་ཡང་ནས། མཁྱེན༷་ནོ༷་
མཁྱེན༷་ནོ༷་བླ༷་མ༷་མཁྱེན༷་ནོ༷༔ ཞེས་ནན་ཏན་དུ་སྨྲས་ནས་མོས་གུས་ཀྱི་གདུང་ཤུགས་དྲག་པོ་དང་བཅས་པས། བླ་མ་སྐུ་གསུམ་གྱི་བརྒྱུད་པ་ཐམས་
ཅད་ཀྱང་རྩ་བའི་བླ་མ་ཁོ་ནར་འདུས་པས། སང༷ས་རྒྱས༷་ཀུན༷་འདུས༷་ཀྱི༷་ངོ༷་བོ༷་ཞེས་བྱ། བརྒྱུད་པ་ཐམས་ཅད་ནི་རྒྱལ་བ་དགོངས་བརྒྱུད་དུ་འདུས་ལ། 

༄༅། །དེ་ནི་རིག་སྟོང་ཐིག་ལེ་ཉག་ཅིག་གཉུག་མ་དོན་གྱི་ཡེ་ཤེས་དེ་ཡིན་ཞིང་། བླ་མ་ཐམས་ཅད་ཀྱང་དགོངས་པ་དེའི་ངང་དུ་རོལ་ཞིང་
བཞུགས་པ་དང་། གོང་མ་གོང་མའི་བྱིན་བརླབས་རང་གི་བླ་མར་འདུས་པས་རང་ངོས་བཀའ་དྲིན༷་ཅན༷་གྱི་རྩ༷་བ༷འི་བླ༷་མ༷འང་ཡིན། སྐྱབས་གནས་སོ་
སོ་པའི་ཀུན་འདུས་པའང་མི་འགལ་བས་རིག༷་འཛི༷ན་ཀློང༷་གས༷ལ་སྙིང༷་པོ༷་མཁྱེན༷་ནོ། །དེ་བཞིན་འོག་མ་རྣམས་ལའང་སྦྱར་ཏེ། མཁྱེན་ནོ་མཁྱེན་ནོ་
བླ་མ་མཁྱེན་ནོ། །སངས་རྒྱས་ཀུན་འདུས་ཀྱི་ངོ་བོ་དྲིན་ཆེན་རྩ་བའི་བླ་མ་རྒྱལ་སྲས་བསོད་ནམས་ལྡེའུ་བཙན་མཁྱེན་ནོ། །དེ་བཞིན་དུ་མཚུངས་མེད་
བཀྲ་ཤིས་འོད་ཟེར། ལུང་ཟིན་ཆོས་ཉིད་རྒྱ་མཚོ། མཚན་ལྡན་ནམ་མཁའ་རྒྱ་མཚོ། དྲི་མེད་ཞིང་སྐྱོང་མགོན་པོ། རིག་འཛིན་ཚེ་དབང་མཆོག་
གྲུབ༑ ཀུན་བཟང་ངེས་དོན་དབང་པོ། མཆོག་སྤྲུལ་བསོད་ནམས་རྣམ་རྒྱལ། གྲུབ་ཆེན་ཆོས་དབྱིངས་རང་གྲོལ། རྗེ་དཔོན་བསོད་ནམས་དཔལ་ལྡན། 

རིག་འཛིན་འཇམ་དཔལ་རྡོ་རྗེའམ། གོང་དུ་གང་ཟག་སྙན་བརྒྱུད་སྐབས་སུ་བསྟན་པ་བཞིན། བརྒྱུད་ཚུལ་གཞན་གང་མོས་མཐར། དྲིན་ཆེན་
རྩ་བའི་བླ་མ་མཁྱེན་ནོ། །ཞེས་མང་དུ་བརྗོད་དེ། སིདྡྷི་བཟླ་བཞིན་གསོལ་བ་ཕུར་ཚུགས་སུ་གདབ་པོ། །གཉིས་པ་སྨིན་ལམ་དབང་བཞི་
ལེན་ཕྱིར་བླ་མ་སྤྱི་བོར་བསྒོམ་པ་ནི། སྤྱིར་གཞི་ལམ་འབྲས་བུའི་དབང་གསུམ་ཡོད་པ། དེའང་བླ་མའི་རྡོ་རྗེ་བཞིའི་ངོ་བོར་སྒྲུབ་པའི་ཐབས་
ཏེ༑ སྒྲུབ་གཞི་རགས་པ་ཤིན་ཏུ་ཕྲ་བའི་སྒོ་གསུམ་ཆོས་ཉིད་ཚོགས་པ་དང་བཅས་པ་སྟེ། རྡོ་རྗེ་བཞིའི་ས་བོན་རང་ལ་ཡེ་ནས་ཡོད་པ་ཉིད་
གཞི་དབང་དང་། གཞི་དེའི་སྒྲིབ་བྱེད་གློ་བུར་བ་སྒོ་གསུམ་ཀུན་གཞི་དང་བཅས་པའི་ལས་དང་། སད་རྨི་གཉིད་འཐུག་སྙོམས་འཇུག་བཞིའི་
སྒྲིབ་པ་གཏོར། ཡེ་ཤེས་བླུགས་ཏེ། གནས་ཚུལ་གྱི་འབྲས་དབང་མངོན་དུ་བྱེད་ཐབས་ཀྱི་ལམ་དབང་སྒྲུབ་བྱེད་དང་། དེའི་མཐུས་སྒྲུབ་

༄༅། །འབྲས་སྣང་གསུམ་འཕོ་བའི་བག་ཆགས་བཅོམ་ནས་རྡོ་རྗེ་བཞིའི་གོ་འཕང་མངོན་དུ་གྱུར་པ་འབྲས་དབང་དང་གསུམ་ལས། 
འདིར་ལམ་དབང་བླ་མའི་སྐུ་ལས་བླངས་པ་ཞེས་གྲགས་ཏེ། སླར་མོས་གུས་དྲག་པོས་རྩ་བའི་བླ་མས་བདག་གི་ལུས་བྱིན་གྱིས་བརླབ་ཏུ་གསོལ༔
ངག་བྱིན་གྱིས་བརླབ་ཏུ་གསོལ༔ ཡིད་བྱིན་གྱིས་བརླབ་ཏུ་གསོལ༔ ཀཱ་ཡ་ཝཱཀྐ་ཙིཏྟ་སརྦ་སིདྡྷི་ཕཱ་ལ་ཧཱུྃ་ཨཱ༔ ཞེས་བརྗོད་ཅིང་། འདོད་དོན་ལ་
གསོལ་བ་སྙིང་ནས་བཏབ་པའི་རྐེན་གྱིས། བླ་མའི་སྐུ་ལས་འོད་ཟེར་འཕྲོས། བརྒྱུད་པའི་བླ་མ་རྣམས་སོགས་འཁོར་གྱི་ཚོགས་ཞིང་ཐམས་ཅད་རྩ་
བའི་བླ་མ་ལ་ཐིམ། རྩ་བའི་བླ་མ་དགྱེས་པའི་ཉམས་ཀྱིས་རང་གི་སྤྱི་བོར་བྱོན། བླ་མའི་གནས་གསུམ་དུ་རྒྱལ་བ་ཐམས་ཅད་ཀྱི་སྐུ་གསུང་ཐུགས་རྡོ་
རྗེའི་རང་བཞིན་འབྲུ་གསུམ་གསལ་བའི་བླ་མའི་སྨིན་མཚམས་ཀྱི་ཨོཾ་ཡིག་ཆུ་ཤེལ་ལྟ་བུ་འཚེར་བ་ལས་འོད་ཟེར་འཕྲོས། རང་གི་སྤྱི་བོ་ནས་ཞུགས། 

ལུས་ཀྱི་ལས་སྲོག་གཅོད། མ་བྱིན་ལེན། འདོད་པས་ལོག་པར་གསེམས་པ་གསུམ་དང་། ལུས་བསྐྱེད་བྱེད་རྩ་ཡིན་པས་རྩའི་སྒྲིབ་པ་དག །
བུམ་པའི་དབང་ཐོབ། བསྐྱེད་རིམ་ལྷ་སྐུ་སྒོམ་པ་ལ་དབང་། འབྲས་བུ་རྩ་བླ་མ་སྤྲུལ་སྐུར་དག་སྟེ་གོ་འཕང་མངོན་དུ་བྱེད་པར་བསམ། ཡང་
མགྲིན་པ་ནས་ཨཱཿཡིག་པདྨ་རཱ་ག་ལྟར་འབར་བ་ལས་འོད་ཟེར་འཕྲོས། རང་གི་མགྲིན་པར་ཐིམ། ངག་གི་ལས་རྫུན་ཕྲ་མ་ཚིག་རྩུབ་ངག་ཀྱལ་བཞི་
དང་༑ ངག་འཕེལ་བྱེད་རླུང་ཡིན་པས་རླུང་གི་སྒྲིབ་པ་དག །གསང་བའི་དབང་ཐོབ། གཏུམ་མོའི་རྣལ་འབྱོར་སྒོམ་པ་ལ་དབང་། འབྲས་བུ་
རླུང་བླ་མ་ལོངས་སྐུར་དག་སྟེ་གོ་འཕང་མངོན་དུ་བྱས་པར་བསམ། ཡང་བླ་མའི་ཐུགས་ཀའི་ཧཱུྃ་ཡིག་ནམ་མཁའི་མདོག་ལྡན་ལས་འོད་ཟེར་
འཕྲོས༑ རང་གི་སྙིང་གར་ཞུགས། ཡིད་ཀྱི་ལས་བརྣབ་སེམས་གནོད་སེམས་ལོག་ལྟ་གསུམ་དང་། ཡིད་འཕེལ་བྱེད་ཐིག་ལེ་ཡིན་པས་

༄༅།   །ཐིག་ལེའི་སྒྲིབ་པ་དག །ཤེས་རབ་ཡེ་ཤེས་ཀྱི་དབང་ཐོབ། ཐིག་ལེ་བདེ་བ་ཆེན་པོ་སྒོམ་པ་ལ་དབང་། ཐིག་ལེ་
བླ་མ་ཆོས་སྐུར་དག་སྟེ་གོ་འཕང་མངོན་དུ་བྱེད་པར་བསམ། སླར་ཡང་བླ་མའི་གནས་གསུམ་ལས་འོད་ཟེར་དཀར་དམར་མཐིང་གསུམ་ཅིག་ཆར་
དུ་འཕྲོས། རང་གི་གནས་གསུམ་དུ་ཐིམ་པས་རང་དང་ཐ་དད་མེད་པར་འདྲེས། སྒོ་གསུམ་གྱི་རྟེན་གཞི་ཀུན་གཞིའི་ལས་དང་། སྒོ་གསུམ་
ཆ་མཉམ་གྱི་སྒྲིབ་པའམ་ཤེས་སྒྲིབ་བག་ཆགས་དང་བཅས་པ་དག །ཚིག་དབང་རིན་པོ་ཆེ་ཐོབ། མན་ངག་རྫོགས་པ་ཆེན་པོ་སྒོམ་པ་ལ་དབང་། 
འབྲས་བུ་སྣང་གསུམ་ཕྲ་བའི་བག་ཆགས་ཀྱི་ཁམས་བླ་མ་ངོ་བོ་ཉིད་སྐུར་དག་སྟེ་གོ་འཕང་མངོན་དུ་བྱས་པར་བསམ། མངོན་དུ་བྱས་ཞེས་
པ་ནི། ས་བོན་རྒྱུད་ལ་ཡོད་པ་དེ། སྒྲིབ་པ་སྤང་རུང་ཡོན་ཏན་མངོན་རུང་དུ་བྱེད་པ་ལ་ཟེར་བ་ཡིན་ནོ། །གསུམ་པ་གྲོལ་ལམ་སྒོམ་ཕྱིར་བླ་

མ་སྙིང་གར་སྒོམ་པ་ནི། ཨ་ཏི་བཀོད་པ་ཆེན་པོ་ལས། རྫོགས་པའི་རིམ་པ་བསྐལ་བའི་བར་དུ་ཡང་། །གང་གིས་འདུ་འཛི་སྤངས་ནས་
བསྒོམ་པ་བས། །བླ་མ་རང་སེམས་དཀྱིལ་དུ་ཤར་བ་ཙམ། །བསོད་ནམས་སྟོང་ཕྲག་ཉི་ཤུའི་ཆར་མི་ཕོད། །ཅེས་པས། སླར་ཡང་ཞེན་
མེད་ཀྱི་མོས་གུས་དུང་ངེ་བ་དང་བཅས་པས། དཔལ་ལྡན་རྩ་བའི་བླ་མ་སོགས། དཔལ་ལྡན་བླ་མའི་སོགས།སྐྱེ་བ་ཀུན་ཏུ་སོགས། སྐྱེ་
ཞིང་སྐྱེ་བ་སོགས། དཔལ་ལྡན་བ་མའི་སྐུ་ཚེ་སོགས། བླ་མ་སྐུ་ཁམས་སོགས། ཀཿཐོག་པ་ཞེས་སོགས་ནས། བརྟན་གྱུར་ཅིག །ཅེས་
གསོལ་བ་དྲག་ཏུ་བཏབ་པས། སྤྱི་བོའི་སྐྱབས་ཀུན་འདུས་པའི་བླ་མ་དགྱེས་བཞིན་འཛུམ་པའི་མདངས་དང་བཅས། རང་གི་སྤྱི་བའི་ཚངས་
བུག་ནས་བརྒྱུད་དེ་སྙིང་དབུས་དད་པའི་གེ་སར་མཆོག་ཏུ་རྒྱས་པའི་རྩེར་ཡེ་རེ་བཞུགས་པའི་གསལ་སྣང་ལ་སེམས་ཡུན་རིང་དུ་རྩེ་གཅིག་པར་

༄༅།  །བཞག་པས་རྡོ་རྗེ་གསུམ་གྱི་དངོས་གྲུབ་ཐོབ་པར་མོས་པ་དེ་དག་ནི་བསྐྱེད་རྫོགས་གཉིས་ལས། དང་པོ་བསྐྱེད་རིམ་སྟེ། སྐབས་
འདིར་མཉམ་རྗེས་ཀུན་ཏུ་ཐ་མལ་འཁྲུལ་སྣང་གི་གཉེན་པོར་སྣོད་བཅུད་བླ་མའི་སྐུ་དང་ཞིང་ཁམས་ཀྱི་སྣང་བ་ལ་གསལ་སྣང་འདོན་ཞིང་། དེའང་
སྣང་ཆ་ནས་སྤྱན་གྱི་དཀར་ནག་ཚུན་ཆད་མ་འདྲེས་པར་གསལ་ཞིང་བརྟན་པ། སྟོང་ཆ་ནས་རང་བཞིན་བདེན་མེད་དུ་ཤེས་པའི་སྣང་སྟོང་དབྱེར་མེད་ཀྱི་
རྣམ་པ་གསལ་བ་དང་། རྣམ་བདེ་ལ་བདེན་འཛིན་ཞུགས་ན་ཆོས་ཀྱི་བདག་འཛིན་ཡིན་པས་དེའི་གཉེན་པོར་བླ་མའི་རྣམ་པར་སྣང་བ་དེའང་། དེའི་
ཐུགས་ཟབ་གསལ་གཉིས་མེད་ཀྱི་ཡོན་ཏན་ཉིད་གང་ལ་གང་འདུལ་གྱི་རྣམ་རོལ་དང་ཆེ་བའི་ཡོན་ཏན་མཚོན་པའི་རྟགས་ཀྱི་དག་དྲན་དང་། ལྷ་དང་བླ་
མ་ཕྱི་རོལ་དུ་མི་ཚོལ་བར་རང་གཞན་གྱི་སེམས་ཉིད་གཉུག་མའི་ཡེ་ཤེས་ལུས་ངག་ཡིད་གསུམ་བྱ་བ་དང་བཅས་པ་ཡེ་ནས་ལྷ་དང་བླ་མའི་སྐུ་གསུང་

ཐུགས་ཕྲིན་ལས་དང་བཅས་པའི་རོལ་པར་ངེས་པས་དག་པ་རབ་འབྱམས་སྣང་སྲིད་གཞིར་བཞེངས་ཀྱི་དཀྱིལ་འཁོར་དུ་ངེས་ཤེས་བསྐྱེད་པ་སྟོང་
པའི་རྣམ་དག་དྲན་པ་གཉིས་དང་། ཐ་མལ་བདག་ཏུ་ཞེན་པའི་གཉེན་པོར་ཡེ་ནས་སྣང་སྲིད་རྒྱལ་བའི་དཀྱིལ་འཁོར་དུ་རྣམ་པར་དག་པ་དང་། ཁྱད་
པར་རང་གི་སྒོ་གསུམ་བྱ་བ་དང་བཅས་པ་ཐམས་ཅད་ཀྱི་གཤིས་བླ་མ་སངས་རྒྱས་ཀྱི་སྐུ་གསུང་ཐུགས་ཕྲིན་ལས་ཀྱི་རོལ་པར་ཡེ་ནས་སངས་རྒྱས་
པ་ཉིད་ལ་ངེས་ཤེས་དྲངས་ནས་ང་རྒྱལ་བརྟན་པར་བྱ་བ་འདི་གསུམ་ལ་གྲོལ་ལམ་བསྐྱེད་རིམ་གནད་འདུ་སྟེ། ཇི་སྐད་དུ། བསྐྱེད་རམ་གྱིས་ནི་
སྣང་བའི་བདེན་ཞེན་འགོག་ཞེས་དང་། །གསལ་དག་བརྟན་གསུམ་ཚང་བ་བསྐྱེད་རིམ་གྱི་མཚན་ཉིད། ཅེས་སོ། །གཞན་ཡང་སྔ་འགྱུར་བའི་ཁྱད་
ཆོས་ལྷའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་སྲོག་དང་རང་གི་སྒོ་གསུམ་བྱ་བ་དང་བཅས་པའི་སྲོག་གཉིས་པོ་ད་ལྟ་ནས་དབྱེར་

༄༅།   །མེད་དག་མཉམ་ཆེན་པོར་འཆིང་ཞིང་སྡོམ་པའི་གཟེར་བུ་ལྟ་བུའི་དགོངས་པའི་གཟེར་བཞི་ཞེས་པའི་ཏིང་འཛིན། སྔགས་འཁོར། 
འཕྲོ་འདུ་གསུམ་རྣམ་པ་གསལ་བ་དང་དགོངས་པ་མི་འགྱུར་བའི་གཟེར་གནད་ཕྱི་མ་གཉིས་ལ་འདུ་བ་ཡིན་པས་གནད་འདི་གསུམ་གལ་ཤིན་ཏུ་ཆེ་ཞིང་། 
ཁྱད་པར་དད་མོས་ཀྱི་ཤུགས་བསྐྱེད་ཅིང་སེམས་མ་ཡེངས་པར། གསོལ་འདེབས་སྔགས་ཀྱི་སྒྲ་བར་མི་ཆད་པར་ཐུན་དུ་བཅད་དེ་གསོགས་པར་
བྱའོ༑ །དེའང་། མཁྱེན་ནོ་མཁྱེན་ནོ་བླ་མ་མཁྱེན་ནོ། །སངས་རྒྱས་ཀུན་འདུས་ཀྱི་ངོ་བོ་དྲིན་ཆེན་རྩ་བའི་བ་མི་མཁྱེན་ནོ། །ཞེས་པ་ཁོ་ན་གྲངས་
གསོག །འབུམ་ལྔའི་སྐབས་བླ་མའི་རྣལ་འབྱོར་གྱི་སིངྡྷི་འབྲུ་འབུམ་ཁ་བསྐང་བཅས་ཉུང་མཐར་བཟུང་ནས་འགྲུབ་ངེས་དགོས་སོ། །གཉིས་པ་
རྫོགས་རིམ་ཉམས་སུ་ལེན་པ་ནི། དེ་ནས་བླ་མའི་རྡོ་རྗེ་གསུམ་དང་། རང་གི་སྒོ་གསུམ་ཆུ་ལ་ཆུ་བཞག་པ་ལྟར་དབྱེར་མེད་པའི་རང་བབས་མ་བཅོས་

པ་བདེ་སྟོང་ཟུང་འཇུག་བརྗོད་བྲལ་གུ་ཡང་ཆེན་པོའི་ངང་མདངས་ཡེངས་སྒོམ་དང་བྲལ་བར་སྐྱོང་བ་ནི། ཆོས་སྐུའི་རང་ཞལ་ལྟ་བ་ཞེས། བླ་མའི་ཐུགས་
དང་རང་སེམས་དབྱེར་མེད་དུ་བསྲེ་བའི་མན་ངག་ཁྱད་པར་ཅན་དུ་གསུངས། དེ་ལས་ལྡང་བ་ན་སྣང་སྲིད་ཐམས་ཅད་བླ་མའི་སྐུ་གསུང་ཐུགས་ཀྱི་རྣམ་
རོལ་དུ་རང་གསལ་ཞིང་སྣང་སྤྱོད་ཐམས་ཅད་བླ་མའི་དཀྱིལ་འཁོར་དང་། ཕྲིན་ལས་སུ་ཤེས་པའི་དག་སྣང་ལམ་ཁྱེར་དང་མ་བྲལ་བ་ལ་བསླབ་
མཐར་དགེ་བ་འདི་ཡི་སོགས་སྨོན་ལམ་དག་པས་རྒྱས་གདབ་པར་བྱའོ། །དེ་ལྟ་བུའི་བླ་མའི་རྣལ་འབྱོར་དེ་ཡང་འགྲོ་བའི་ཚེ། །ཕྲག་གཡས་ཀྱི་
ནམ་མཁར་བསྒོམ། དེ་བསྐོར་བ་བྱེད་པའི་རྟེན་ཡིན། འདུག་ཚེ་སྤྱི་བོའི་ནམ་མཁར་བསྒོམ། དེ་གསོལ་བ་འདེབས་པའི་རྟེན་ཡིན། ཟ་འཐུང་
དུས་མགྲིན་པར་བསྒོམ། དེ་ཟས་ཕུད་མཆོད་པའི་རྟེན་ཡིན། ཉལ་ཚེ་སྙིང་དབུས་སུ་བསྒོམ། དེ་ཤེས་བྱ་བུམ་འཇུག་གི་གནད་བསྡུས་པ་ཡིན། 

༄༅།   །འདོར་ན་དུས་ཀུན་ཏུ་གང་དུ་འདུག་པའི་གནས་འོག་མིན་དང་སྣང་བ་བླ་མའི་སྐུར་སྦྱངས་ནས། སྡུག་བསྔལ་བྱུང་ཡང་རང་གི་
ལས་ངན་མཛད་པའི་ཐབས་སུ་བླ་མའི་ཐུགས་རྗེས་གནང་བ་ཡིན་སྙམ་ནས་དགའ་བ་བསྒོམ་ཞིང་སྤང་བློ་མ་མི་བྱ། སྐྱིད་བདེ་བྱུང་ན་བླ་མའི་ཐུགས་རྗེར་
ཤེས་ཏེ། ང་རྒྱལ་དང་དགའ་བྲོད་མི་བྱ། ཏིང་འཛིན་ལ་བྱིང་རྒོད་སྐྱོ་དུབ་སོགས་བྱུང་ན། བླ་མའི་ཐུགས་དང་རང་སེམས་དབྱེར་མེད་དུ་བསྲེས་པ་
སོགས་ལམ་ཁྱེར་གྱི་གནད་ཤེས་པར་བྱ་དགོས་ཏེ། རྗེ་མི་ལས། ང་འགྲོ་ན་སྣང་བ་ལམ་དུ་ཁྱེར། །ཚོགས་དྲུག་རང་གྲོལ་གྱི་འགྲོ་ལུགས་ཡིན། །
སྡོད་ན་མ་བཅོས་རྣལ་མར་སྡོད། །སྙིང་པོ་དོན་གྱི་སྡོད་ལུགས་ཡིན། །ཟ་ན་སྟོང་ཉིད་ཀྱི་ཟས་ལ་ཟ། །གཟུང་འཛིན་སྤངས་བའི་ཟ་ལུགས་ཡིན། །
འཐུང་ན་དྲན་ཤེས་ཀྱིས་ཆབ་ལ་འཐུང་། །རྒྱུན་ཆད་མེད་པའི་འཐུང་ལུགས་ཡིན། །ཞེས་སོ། །དེར་མ་ཟད་དམ་ཚིག་ཉམས་ཆགས་གསོ་བ་དང་། 

གེགས་དང་གོལ་ས་འཛོམས་པ་དང་། །བསྐྱེད་རྫོགས་ཟབ་མོ་བོག་འདོན་ལ་བླ་མའི་རྣལ་འབྱོར་ལས་ཟབ་པ་མེད་དོ། །གསུམ་པ་དེའི་སྲོག་
འཛིན་པར་བྱེད་པ་དམ་ཚིག་ལ་སློབ་པའི་ཚུལ་ནི། དམ་ཚིག་གི་དབྱེ་སྒོ་སོགས་རྣམ་བཞག་རྣམས་ནི་གོང་གི་བསྐྱེད་རིམ་དབང་གི་སྐབས་སུ་
བསྟན་པ་བཞིན་ནོ། །འདིར་ཨུ་རྒྱན་ཆེན་པོས་མཚོ་རྒྱལ་ལ་གདམས་པ་ལས་གསུངས་པ་ལྟར་ན། དམ་ཚིག་བསྲུང་ཚུལ། བསྲུང་མཚམས། 
བསྲུང་བའི་ཕན་ཡོན། ཉམས་པའི་ཉེས་པ། བཤགས་པའི་ཚད་དོ། །དང་པོ་དམ་ཚིག་བསྲུང་ཚུལ་ནི། རང་ལ་ཆོས་ཀྱི་འབྲེལ་བ་ཡོད་
ཚད་ཀྱི་བླ་མ་ལ་དམ་ཚིག་བསྲུང་དགོས་ཀྱང་། དེའི་ནང་ནས་བསྙེན་བཀུར་གྱི་ཡུལ་ལ་ཁྱད་པར་ཆེ་སྟེ། གསལ་བཀྲོ་ལས། སྤྱི་དང་འདྲེན་
དང་དམ་ཚིག་དང་། །ཆགས་ཉམས་བསྐང་དང་ཤེས་རྒྱུད་གྲོལ། །མན་ངག་ལུང་གིས་སློབ་དཔོན་རྣམས། །ཡུལ་ལ་དབང་བའི་རྒྱལ་པོ་

༄༅། །དང་༑  ཁུ་བོ་ཕ་དང་མ་དང་མིག །སྙིང་པས་ལྷག་པའི་ཚུལ་དུ་ལྟ། །ཞེས་གསུངས་པ་ལྟར་བཀུར་དགོས་ལ། ཁྱད་
པར་དུ། གསང་སྔགས་བླ་མེད་ཀྱི་རྒྱུད་བཤད་གནང་བ་རང་གི་ལུས་དང་འདྲ་བས་གཉན། དེ་བས་དབང་བསྐུར་གྱི་སློབ་དཔོན་ནི་མིག་དང་འདྲ་
བས་དམ་ཚིག་ཉམས་ན་བདེ་འགྲོར་སྐྱེ་བའི་རེ་ཐག་ཆད་པས་གཉན། དེ་བས་མ་ངག་སེམས་ཉིད་ངོ་སྤྲོད་ཀྱི་བླ་མ་སྙིང་དང་འདྲ་བས་ཉམས་ན་རྡོ་
རྗེ་དམྱལ་བར་ལྟུང་བས་བཅོས་སུ་མེད་པ་སྙིང་སྣང་པ་དང་འདྲ། དེའི་ཕྱིར་ན་དམ་ཚིག་བསྲུང་བ་གལ་ཆེ། དེ་ལ་སྐུ་གསུང་ཐུགས་ཀྱི་དམ་ཚིག་
གསུམ༑ དེ་རེ་རེ་ལ་རྩ་བ་ཡན་ལག་གཉིས་རེ་ཡོད། དང་པོ་སྐུའི་དམ་ཚིག་ལ་རྩ་བ་དང་། ཡན་ལག་གཉིས། དང་པོ་རྩ་བའི་དམ་ཚིག་ནི། 
བླ་མའི་སྐུ་ལ་བརྡེག་པ་དང་། ཁས་བསྡིགས་པ་དང་། བླ་མའི་དཀོར་ལ་རྐུ་ཕྲོག་དང་། གཡོ་སྒྱུའི་ལེན་པ་དང་། བླ་མའི་ཕྱག་རྒྱར་སྤྱོད་

པའོ༑  །རྩ་བའི་དམ་ཚིག་དེ་དག་ཉམས་ན་མནར་མེད་པའི་དམྱལ་བར་འགྲོ་བར་ཐེ་ཚོམ་མེད། གཉིས་པ་ཡན་ལག་གི་དམ་ཚིག །བླ་མ་མི་
མཉེས་པའི་སྐུ་ལ་རེག་པ་དང་། གཟིམ་ཁང་ལ་ཡང་བརྡེག་པ། བླ་མ་བརྙས་པ། བླ་མའི་གོང་དུ་འགྲོ་བ། བླ་མའི་ན་བཟའ། བཅིབས་པ། 
ཆགས་ལྷྭམ། ཕྱག་རྒྱ་མ། བཞུགས་ཁྲི་སོགས་འགོམས་པ། བླ་མའི་དྲུང་དུ་ཁྲི་སྟན་མཐོན་པོར་འདུག་པ། རྟ་གླང་ཞོན་པ། རྐང་
བརྐྱངས་དང་། གདུགས་སོགས་རྒྱན་ཆ་ཐོགས་པ། བུད་མེད་སྤྱོད་པ་སོགས་བག་མེད་པ་ཐམས་ཅད་དོ། །ཡན་ལག་གི་དམ་ཚིག་ཉམས་
ན་ཕྲ་མོ་རེ་རེས་སངས་རྒྱས་ཐོབ་པའི་གེགས་བྱེད། མང་པོ་བརྩེགས་ན་སྦོམ་པོར་འགྱུར་རོ། །གཉིས་པ་གསུང་གི་དམ་ཚིག་ལ་རྩ་བ་ཡན་
ལག་གཉིས། དང་པོ་རྩ་བའི་དམ་ཚིག་ནི། བླ་མར། བསླུ་བྱེད་ཀྱི་བརྫུན། དབྱིན། སྐུར་བཏབ། ཚིག་རྩུབ་བརྗོད་པ་དང་། བླ་

མའི་གསུང་ངེས་པར་བཅག་པས་དམྱལ་བ་དུ་འབོད་དུ་སྐྱེ་བར་ཐེ་ཚོམ་མེད། གཉིས་པ་ཡན་ལག་གི་དམ་ཚིག་ནི། བླ་མའི་
གསུང་ཆོས་ལ་བཀས་མ་གནང་བར། ཕྲི་བསྣན་བྱ་བ་གསང་འོས་བཀའ་རྒྱ་མ་གྲོལ་གོང་བཤད་པ། བླ་མ་མི་མཉེས་པའི་ཀུ་རེ་དང་ཀྱལ་ཀ །བྲོ་
བརྡུང་བ། བཞད་གད་དྲག་པོ་བྱ་བ། བླ་མའི་དྲུང་དུ་འཐབ་རྩོད། ང་རྒྱལ་དྲག་ཤུལ་གྱི་གཏམ་དང་། གསང་སྒྲོགས་བག་མེད་ཀྱི་བྱ་བ་ཐམས་
ཅད་དང་། ཐ་ན་སྣབ་ལུད་སོགས་བྱུང་ཡང་ཁ་ལག་པས་མི་བཀབ་པ་ཚུན་ཆད་དོ། །གསུམ་པ་ཐུགས་ཀྱི་དམ་ཚིག་ལ་རྩ་བ་ཡན་ལག་གཉིས་
ལས༑ དང་པོ་རྩ་བའི་དམ་ཚིག་ནི། བླ་མར་ལོག་རྟོག་དང་། དཀོར་ལ་བརློམ་སེམས། སྐུ་ལ་གནོད་སེམས། གསུང་ལ་ཐེ་ཚོམ་སྐྱེ་བ་
དང་༑ ཐུགས་དཀྲུགས་པ་དང་། ཡོན་ཏན་བློར་མི་ཤོང་བ། མཛད་སྤྱོད་ལ་མ་དད་པ་སོགས་སྐྱེས་པས་གྲང་བའི་དམྱལ་བར་འགྲོ་བར་ཐེ་ཚོམ་

མེད་དོ། །གཉིས་པ་ཡན་ལག་གི་དམ་ཚིག་ནི། བླ་མ་ལ་མ་གུས་པ། མི་འདུན་པ། མི་མོས་པ། ཞེ་ས་མེད་པ། ཡིད་མི་ཆེས་པ། བླ་
མ་སངས་རྒྱས་ལས་ལྷག་པར་མི་སེམས་ན་དམ་ཚིག་ཉམས་པར་འགྱུར་བར་གསུངས་སོ། །གཉིས་པ་བསྲུང་མཚམས་ནི། བླ་མ་མཉེས་ན་
གང་ལྟར་བྱས་ཀྱང་དམ་ཚིག་དང་མི་འགལ་བས། དེས་ན་བླ་མ་མཉེས་པ་གལ་ཆེ། དེ་མཉེས་པ་ལ་བཀའ་བཞིན་བསྒྲུབ། གསུང་ཚད་མར་
འཛིན༑ དད་གུས་དང་མ་བྲལ་བར་བྱའོ། །ཞེས་གསུངས། ཡང་རྫོགས་པ་ཆེན་པོའི་མན་ངག་གི་སྣོད་དུ་རུང་བ་ནི། སྦྱང་བ་དགུ་དང་མི་
ཕོད་པ་གསུམ་སོགས་བྱེད་ནུས་པ་གཅིག་དགོས་པར་གསུང་སྟེ། བཻ་རོ་ཙ་ནས་གཡུ་སྒྲ་སྙིང་པོར་གདམས་པ་ལས། དང་པོ་སྐུ་གསུང་ཐུགས་
ཀྱི་སྦྱང་བ་དགུར་གསུང་པ་ལ། དང་པོ་སྐུའི་སྦྱང་བ་གསུམ་ནི། བླ་མའི་ཞིང་ཡུལ་བཞུགས་གནས་ལ། །སོ་ནམ་ལས་ཁུར་ལུས་སེམས་

༄༅།  །ཁོལ་དུ་གྱིས། །དེས་བསྐལ་པར་བསགས་པའི་སྒྲིབ་པ་བྱང་། །བླ་མའི་སྐུ་དགྲར་ལངས་པ་ལ། །ལུས་དང་སྲོག་ལ་
མི་འཕོངས་པར། །དགྲ་ཆོམས་དམག་དང་བསད་བཅད་ཀྱིས། །དེས་བསྐལ་པར་བསགས་པའི་སྒྲིབ་པ་བྱང་། །བླ་མའི་ཞབས་ཏོག་ཏུ་གྱུར་
ན༑ །རང་གི་ཤ་རུས་པགས་པས་མཉེས་པར་བྱ། །དེ་ཡིས་བསྐལ་པར༴ གསུང་གི་སྦྱངས་པ་གསུམ་ནི། བླ་མའི་སྐུ་དགྲར་གྱུར་པ་ལ། །
སད་དང་སེར་བ་ལ་སོགས་པའི། །དྲག་སྔགས་བཟླས་བརྗོད་སྣ་ཚོགས་བྱ། །དེས་བསྐལ་པར༴ བླ་མའི་སྐུ་དགྲར་གྱུར་པ་ལ། །རྫུན་དང་
བརླང་ཚིག་ཤེད་བཅས་སྨྲ། །དྲག་པོའི་ཤག་ཅན་སྣ་ཚོགས་གདབ། །དེས་བསྐལ་པར༴ བླ་མའི་སྐྱོན་རྣམས་མི་བརྗོད་དོར། །ཡོན་ཏན་སྣ་
ཚོགས་བརྗོད་པར་བྱ། །དེས་བསྐལ་པར༴ ཐུགས་ཀྱི་སྦྱངས་པ་གསུམ་ནི། རྟག་ཏུ་འགྲོ་འཆག་ཉལ་ཡང་རུང་། །བླ་མ་སྤྱི་བོའི་གཙུག་ཏུ་

ཁུར༑ །དེས་བསྐལ་པར༴ །རྟག་ཏུ་རྟོག་ཚོགས་ཡི་དམ་ལྷ། །བསྒོམ་ཡང་ལྷའི་སྤྱི་གཙུག་བླ་མ་རྟག་ཏུ་སྒོམས། །དེས་བསྐལ་པར༴
རྟག་ཏུ་མི་བརྗེད་གདུང་སེམས་ཀྱིས། །བླ་མ་ཁོང་གི་སྙིང་བཞིན་ཁུར། །བླ་མའི་དོན་དུ་གྱུར་པ་ན། །བུ་དང་ཆུང་མ་ཡུལ་འཁོར་དང་། །རྒྱལ་སྲིད་
དང་ནི་རང་གི་ལུས། །རབ་ཏུ་གཅེས་པའི་ནོར་རྣམས་དང་། །བླ་མའི་ཐུགས་ལ་གང་འཐད་འབུལ། །དེས་བསྐལ་པར་བསགས་པའི་སྒྲིབ་པ་
བྱང་༑ །ཞེས་སོ། །གཉིས་པ་མི་ཕོད་པ་གསུམ་ནི། དེ་ཉིད་ལས། མདོ་བཟླས་སྔགས་ཚིག་ཇི་སྙེད་པས། །བླ་མའི་སྐུ་དགྲར་གྱུར་པ་
ལ༑ །ཤེད་བཅས་བརླང་པའི་ཚིག་གཅིག་དགའ། །བརྒྱ་ཕྲག་དུ་མའི་ཆར་ཡང་མི་ཕོད་དོ། །སྟོང་གསུམ་འཇིག་རྟེན་ཐ་དག་ཏུ། །རིན་ཆེན་
གསེར་གཡུ་ལ་སོགས་པས། །རྒྱལ་བའི་སྐུ་གཟུགས་སྣ་ཚོགས་བྱས། །དེ་ལ་ཇི་སྙེད་བསྐོར་དང་ཕྱག་འཚལ་བས། །བླ་མ་མཉེས་པས་

༄༅།   །འགྲོ་དོན་ཐེམ་ཕྲེང་སྐད་ཅིག་དགའ། །བརྒྱ་ཕྲག་དུ་མའི་ཆར་ཡང་མི་ཕོད་དོ། །ཕྱོགས་བཅུའི་འཇིག་རྟེན་ཐ་དག་གིས། །ཉན་
ཐོས་རང་རྒྱལ་དགེ་ཚོགས་བཅས། །སངས་རྒྱས་བྱང་སེམས་མཐའ་དག་ལ། །ཇི་སྙེད་མཉེས་པར་བྱས་པ་བས། །བླ་མ་དར་ཙམ་མཉེས་པས་
དགའ༑ །བརྒྱ་ཕྲག་དུ་མའི་ཆར་མི་ཕོད། །ཅེས་སོ། །གཞན་ཡང་། འཇིག་རྟེན་གྱི་བྱ་བ་བཏང་ནས། སྤྱིར་བྱང་ཆུབ་བསྒྲུབ་པ་དང་། ཁྱད་
པར་དུ་བླ་མའི་ཞབས་ཏོག་བྱེད་པའི་བྱེ་བྲག་ལས་ཕོད་པ་བཅུ་གསུམ་དུ་དབྱེ་ནས་ལག་ལེན་ལ་འདེབས་པའི་ཚུལ་ཡང་གསུངས་སོ།།མ་ཟད། 
བླ་མ་ཉིན་ལམ་གཅིག་ཚུན་ཆད་བཞུགས་ན། བླ་མས་བཀས་མ་གནང་བར་གཞན་ལ་ཆོས་སོན་ན་དམ་ཚིགས་ཉམས། དེ་བཞིན་དུ་བླ་མ་གཞན་
ལའང་ཆོས་ཞུས་ན་དམ་ཚིག་ཉམས་པར་གསུངས་ཏེ། ཕ་དམ་པས། བླ་མར་ཆེད་དུ་འགྲན་ན། དམ་ཚིག་ཉམས་པའི་རྒྱུ་གཅིག་ཡིན། བླ་མ་

སྤྲེས་གསང་ཞེས་པའི་དོན་མཆན་ནས་རང་ཆེ་འབྱིན་ན་དམ་ཚིག་ཉམས་པའི་རྒྱུ་གཅིག་ཡིན། ཞེས་དང་། མཉམ་མེད་ཇོ་བོས། བླ་མ་ཐོ་སྐོར་དུ་
བཞུགས་པ་ལ། །ཚོགས་གསོགས་གཞན་དུ་བསྐྱལ་ན་དམ་ཚིག་ཉམས། ནོར་བཟང་བ་རང་གིས་བཞག་ནས་ངན་པ་བླ་མ་ལ་ཕུལ་ན་དམ་ཚིག་
ཉམས༑ ཞེས་དང་། སློབ་དཔོན་པདྨས། གདམས་ངག་ཐོབ་ནས་བླ་མ་གསང་། །རང་གི་ཆེ་བརྗོད་སྣ་ཚོགས་ཀྱིས། །དྲིན་ཆེན་མི་འདོད་
གཞན་ཁོང་འབྱིན། །དེ་ནི་དམ་ཉམས་ཆེན་པའོ། །ཞེས་དང་། རབ་ཏུ་མི་གནས་པའི་རྒྱུད་ལས། ཕྱི་རབས་དུས་ཀྱི་ཐ་མ་ལ། །ཆགས་
སེམས་འབྱུང་བའི་སློབ་མ་ནི། །གུས་པས་མི་ཞུ་གཡོ་སྒྱུས་འདིང་། །ཐོས་པ་ཁོང་དུབ་རང་ཆེ་འབྱིན། །དེ་ལ་བསྟན་ན་དམ་ཚིག་ཉམས། །
ཞེས་སོ། །གསུམ་པ་དམ་ཚིག་བསྲུང་བའི་ཕན་ཡོན་ནི། དུས་གསུམ་གྱི་སངས་རྒྱས་བྱང་སེམས་ཡི་དམ་ཞི་ཁྲོ་རབ་འབྱམས་དང་། དམ་

༄༅།  །པའི་ཆོས་རྣམས་དང་། ཕྱི་ནང་གི་ལྷ་རྟེན་ཐམས་ཅད་ལ་ཡུན་རིང་དུ་བསྒོམས་ཤིང་བསྙེན་སྒྲུབ་བྱས་པ་དང་། དཔག་
མེད་ཀྱི་མཆོད་པ་རྒྱ་མཚོ་དུས་ཀུན་ཕུལ་བ་ལས། བླ་མ་བསྒོམ་ནས་ལན་གཅིག་གསོལ་བ་བཏབ་པ་དང་། ལན་གཅིག་མཉེས་པར་བྱེད་པའི་
བསོད་ནམས་དང་ཡོན་ཏན་ཆེ་སྟེ། ནམ་མཁའ་ཆེ་ལས། ཚོགས་གཉིས་མྱུར་རྫོགས་སྙིང་པོ་ཡི། །དོན་རྟོག་འདོད་ན་བླ་མ་བསྒོམ། །ཞེས་
གསུངས༑ ཁྱད་པར་གསང་སྔགས་བླ་མེད་ཀྱི་ལུགས་ལ། ཚེ་གཅིག་ལ་སངས་རྒྱས་པའི་ཐབས་ཏེ། ཚད་ལྡན་གྱི་མོས་གུས་དང་དམ་ཚིག་
བསྲུང་བའི་ཡོན་ཏན་དུ་གསུངས་ཏེ། རིམ་ལྔ་ལས། མཆོད་པ་ཐམས་ཅད་ཡོངས་སྤང་སྟེ། །བླ་མའི་མཆོད་པ་ཡང་དག་བརྩམ། །དེ་
མཉེས་པས་ནི་ཀུན་མཁྱེན་གྱིས། །ཡེ་ཤེས་མཆོག་དེ་ཐོབ་པར་འགྱུར། །ཞེས་སོ། །བཞི་པ་དམ་ཚིག་ཉམས་པའི་ཉེས་དམིགས་ནི། གནས་

སྐབས་དང་མཐར་ཐུག་གི་སྡུག་བསྔལ་ཉེས་སྐྱོན་ཐམས་ཅད་འབྱུང་སྟེ། གནས་སྐབས་ཚེ་འདིར་ཡང་། ཚེ་ཐུང་། ནད་མང་། བསོད་ནམས་
ཆུང་༑ ལྷ་འདྲེ་མི་གསུམ་གྱི་ཡིད་དུ་མི་འོང་། ཅི་བསམ་མི་འགྲུབ། ཅི་བྱེད་ཕྱིན་ཅི་ལོག་ཏུ་འགྲོ། དགེ་སྦྱོར་མི་སྐྱེ་ཞིང་མི་དགེ་བ་སྣ་ཚོགས་
འབྱུང་༑ མཐར་ཐུག་འཆི་བའི་ཚེ། སྨྱོ་འབོག་བརྒྱལ་ནད། མཛེ། དུག་མཚོན་ལ་སོགས་པས་ཤི་ནས་རྡོ་རྗེ་དམྱལ་བ་ཆེན་པོར་འགྲོ་སྟེ། 
བླ་མ་ལྔ་བཅུ་པ་ལས། སློབ་དཔོན་ལ་ནི་སྨོད་པ་དེ། །མཛེ་དང་ཡམས་དང་ནད་རྣམས་དང་། །གདོན་དང་རིམ་དང་དུག་རྣམས་ཀྱིས། །
རྨོངས་ཆེན་དེ་ནི་ཤི་བར་འགྱུར། །དེ་ལ་སོགས་པའི་མི་དགེ་འབྱུང་། །དེ་བས་ནམ་ཡང་སློབ་དཔོན་གྱི། །སྙན་བཙོ་ཐུགས་དཀྲུག་མི་བྱའོ། །
གལ་ཏེ་རྨོངས་པས་བྱས་གྱུར་ན། །ངེས་པར་དམྱལ་བར་འགྲོ་བ་ཡིན། །མནར་མེད་ལ་སོགས་འཇིགས་རུང་གིས། །དམྱལ་བ་བསྟན་པ་

༄༅། །གང་ཡིན་རྣམས། །དེ་དག་སློབ་དཔོན་སྨད་ལས་བྱུང་། །ཞེས་དང་། ནམ་མཁའ་ཀློང་ཡངས་ལས། སྐུ་ཡི་དམ་ཚིག་
ཉམས་པ་ནི། །གསུམ་ལྡན་རྡོ་རྗེ་སློབ་དཔོན་ལ། །བརྙས་ཤིང་ངན་སེམས་བསྐྱེད་བྱས་ནས། །རྡོ་རྗེ་དམྱལ་བ་ཆེན་པོར་ལྟུང་། །གསུང་གི་དམ་
ཚིག་ཉམས་པ་ནི། །སྣོད་མེད་ཆོས་འཆད་ལྷ་མི་དགའ། །འབྲས་བུ་མི་ཐོབ་སྨྱོ་འབོག་འབྱུང་། །ཐུགས་ཀྱི་དམ་ཚིག་ཉམས་གྱུར་ན། །གསང་
མི་ཐུབ་ཅིང་འཛག་པ་ཡི། །ལྐུག་པའི་དམྱལ་བ་ཆེན་པོར་སྐྱེ། །ཞེས་དང་། རྡོ་རྗེ་གུར་ལས། ཚེ་ལ་དབང་བསྐུར་ཐོབ་པ་ཡི། །སློབ་མས་བླ་
མའི་བཀའ་བཅགས་ན། །འཇིག་རྟེན་འདི་ན་སྡུག་བསྔལ་ཞིང་། །འཇིག་རྟེན་ཕྱི་མ་དམྱལ་བར་འགྲོ། །གཡོ་དང་སྒྱུ་ཡི་རབ་སྦྱོར་གྱིས། །བསྙེན་
བཀུར་ལོག་པར་བཙལ་བྱེད་རྣམས། །གློ་ཁྲག་མཛེ་དང་ནད་ཅན་གྱིས། །ཤི་ནས་དམྱལ་བར་འགྲོ་བའོ། །ཞེས་སོ། །དེས་ན་ཡུལ་གོང་དུ་

བསྟན་པའི་སློབ་དཔོན་དྲུག་སོགས་ཆོས་འབྲེལ་ཐོབ་ཚད་ལ་དམ་ཚིག་བསྲུང་བ་གལ་ཆེ། ཁྱད་པར་དུ་དབང་བསྐུར་བའི་བླ་མ་ལ་དམ་ཚིག་ཉམས་
ན་མནར་མེད་དུ་འགྲོ་བའི་ཚུལ། སྔོན་ཐར་པ་ནག་པོའི་ལོ་རྒྱུས་བཞིན་ཡིན་ན། དེ་བས་སེམས་ཉིད་ངོ་སྤྲོད་པའི་བླ་མ་ལ་དམ་ཚིག་ཉམས་ན་
ཉེས་པ་ཆེ་བ་ལ་སྨོས་ཅི་དགོས། ངག་ཏུ་བརྗོད་པ་དང་། གཞན་གྱི་རྣ་བར་ཐོས་ཀྱང་མི་ཕོད་པར་གསུངས་སོ། །དམ་ཚིག་ཉམས་པའི་མི་
དེ་ཁོ་རང་མ་ཟད། གཞན་ཁོ་དང་འབྲེལ་བ་ཡོད་ཚད། ཚེ་འདིར་ཚེ་ཐུང་། ནད་མང་། བཀྲ་མི་ཤིས་པ་སྣ་ཚོགས་འབྱུང་། ཕྱི་མ་བེའུ་
སྦྲེལ་མ་གཡང་ལས་ལྷུང་བ་བཞིན་དུ་དམྱལ་བར་འགྲོ། ཁོ་དང་སྐད་ཅིག་ཀྱང་མི་འཕྲད། ལུང་པ་གཅིག་གི་ཆུ་ལ་མི་བཏུང་། རི་བོ་གཅིག་
གི་ཞོལ་ན་སྡོད་མི་ཉན་པར་གསུངས་ཏེ། ཇི་སྐད་དུ། རྒྱུད་ལས། རྣལ་འབྱོར་གང་ཞིག་དམ་ཚིག་ཉམས་པ་ན། །སྐད་ཅིག་ཙམ་ཡང་

༄༅།  །འཕྲད་སྨྲ་མི་བྱ་ཞིང་། །ལུང་པ་གཅིག་གི་ཆུ་ལ་མི་བཏུང་ངོ་། །ཞེས་དང་། འཕགས་པ་ཀླུ་སྒྲུབ་ཀྱིས། བླ་མ་ལ་དམ་
ཚིག་ཉམས་པའི་མི་དང་འགྲོགས་ན། དེའི་དམ་ཚིག་མི་གཙང་བ་དེས། དམ་ཚིག་གཙང་མར་ཉེས་པ་འགོ་ནས་འོང་བས། དམ་ཉམས་དང་
འགྲོགས་པ་དེ་སྤང་བར་བྱའོ། །ཞེས་གསུངས། མདོར་ན་གསང་སྔགས་ཚིག་ནི། དཔེར་ན་སྤྲུལ་སྨྱུག་དོང་དུ་བཅུག་པ་བཞིན། དམ་ཚིག་
ཉམས་ན་མར་བུད་རྡོ་རྗེ་དམྱལ་བར་འགྲོ། བསྲུང་ན་ཡར་གྱི་ཟང་ཐལ་ཆེན་པོར་སངས་རྒྱས་པ་ལས། བར་ན་འགྲོ་སའི་ཡུལ་མེད་དོ། །འོ་ན། 
བླ་མ་བསྟེན་པ་ཁེ་ཉེན་ཆེ་བས། བླ་མ་མེད་པར་ཤེས་རབ་ཅན་གྱིས་རྒྱུད་དང་ཁྲིད་གཞུང་ལ་བལྟས་ནས་ཉམས་སུ་བླང་པས་རྟོགས་པ་སྐྱེའམ་སྙམ་
ན༑ དེ་ནི་གཏན་ནས་མ་ཡིན་དེ། སྔོན་རྒྱལ་པོ་དྷརྨ་ཕ་ལའི་བུ་མོ་ག་ག་མོ་བྱ་བས། རྒྱལ་བའི་བཀའ་མདོ་རྒྱུད་རྣམས་ལ་བལྟས་ནས།

ཉམས་སུ་བླང་པས། དེ་ཁོ་ན་ཉིད་ཀྱི་རྟོགས་པ་རྒྱུད་ལ་སྐྱེས་སོ། །དེའི་ཚེ་ཡུལ་ཀ་མ་རུའི་མཁའ་འགྲོའི་ཚོགས་གྲལ་དུ་ཕྱིན་པས། དྷ་ཀི་
རྣམས་ཀྱིས་བརྡེག་གཙོག་བྱས་པས་སྔར་གྱི་རྟོགས་པ་དང་བྲལ་བས། མཁའ་འགྲོོ་རྣམས་ལ་རྒྱུ་དྲིས་པས། དྷ་ཀི་རྣམས་ཀྱིས། བླ་མ་ལས་
ནི་དངོས་གྲུབ་རྙེད། །རིག་མ་ལས་ནི་བདེ་བ་འབྱུང་། །བླ་མ་མེད་ན་དངོས་གྲུབ་ནི། །ཁྲི་ཕྲག་འབད་ཀྱང་ཐོབ་མི་འགྱུར། །དུག་དང་བཅས་
པའི་ཟས་བཞིན་དུ། །མཁའ་འགྲོོ་རྣམས་ཀྱིས་འཚེ་བར་འགྱུར། །འབྱུང་པོ་རྣམས་ཀྱིས་བར་ཆད་བྱེད། །ཅེས་གསུངས་སོ། །དཔེ་དེ་
བཞིན་དུ་བླ་མ་མ་བསྟེན་པར་གདམས་ངག་ཤེས་ལོ་ཆོས་བཤད་ལོ། མན་ངག་སྟོན་ལོས་རང་གཞན་གཉིས་ཀ་ཕུང་བར་འགྱུར་ཏེ། རྫོགས་
ཆེན་ནམ་མཁའ་ཆེ་ལས། བླ་མའི་བཀའ་ལ་མ་བརྟེན་དང་། །དེ་ཡི་མན་ངག་མ་ཐོབ་པར། །འཁོར་བའི་རྒྱ་མཚོ་ཆེན་པོ་ལས། །ཕ་རོལ་

༄༅།  །སྒྲོལ་བར་ག་ལ་ནུས། །ཞེས་སོ། །ལྔ་པ་ཉམས་པ་བཤགས་པའི་ཚད་ནི། དེ་ལྟར་དམ་ཚིག་གི་རིམ་པ་རྣམས་ཕན་
ཡོན་དང་ཉེས་དམིགས་དྲན་པས་རྟག་ཏུ་མ་ཉམས་པར་བསྲུང་དགོས་ཏེ། རྩ་རྒྱུད་ལས། གཙོ་བོ་ལྷ་དང་སློབ་དཔོན་གྲོགས། །བདག་ཉིད་
དག་པས་མ་ཁྲེལ་བའི། །ཚུལ་དང་མཐུན་པའི་དམ་བཅའ་བཟུང་། །ཞེས་པའི་མ་ཁྲེལ་བ་གསུམ་མམ་བཞིའི་ཚུལ་གྱིས་བསྲུང་། དེའང་མི་
ཤེས༑ མ་གུས། བག་མེད། ཉོན་མོངས། མཐུ་ཆེ་བ། བརྗེད་ངས། དྲན་པ་མི་གསལ་བ་སྟེ། དམ་ཚིག་ཉམས་པའི་རྒྱུ་དྲུག་གི་
དབང་དུ་མ་སོང་བར། ཇི་སྐད་དུ། དྲི་དང་སོ་སོར་བརྟགས་པ་དང་། །དད་པས་གཉེན་པོ་བསྒོམ་པར་བྱ། །ཞེས་པའི་གཉེན་པོ་བཞི་
དང་༑ དྲན་ཤེས་བག་ཡོད་དང་བཅས་པས་སྲུངས་དགོས་པར་གསུངས། རྩ་ལྟུང་དེ་དག་ལ། བྱེད་པོ་རང་འདུ་ཤེས་མེད་པ་དང་། འཁྲུལ་

པ་སོགས་མ་ཡིན་པར་རང་སེམས་རྣལ་དུ་གནས་པ། ཡུལ་བླ་མ་སོགས་མ་ནོར་མ་འཁྲུལ་བ་ལ་ཚུལ་ངན་སྨྲས་སྐུར་འདེབས་སོགས་ཕ་
རོལ་པོས་གོ་བར་གྱུར་པ་ན་ལྟུང་བ་རྫོགས་པར་འབྱུང་བས་ཉིན་མཚན་ཀུན་ཏུ་བརྟགས་པ་གལ་ཆེ། ཉམས་ཆགས་དེ་དག་ཐུན་གྱིས་ཆོད་པ། 
ཞག་གིས་ཆོད་པ། ཟླ་བས་ཆོད་པ། ལོ་གཅིག་གིས་ཆོད་པ། ལོ་གཉིས་སུ་ཆོད་པ་རྣམས་ལ་རིམ་པར། ཐུན་འདས། འགལ་བ། 
ཉམས་པ། འདས་པ། རལ་བ་ཞེས་བརྗོད་པ་ཕྱི་རིམ་གྱིས་བཤགས་དཀའ་ཞིང་། ལོ་གསུམ་འདས་ན་གསོར་མི་རུང་བས། དེ་དག་
གི་བཤགས་པའང་། དམ་ཚིག་རྣམ་བཀོད་ལས། འགལ་ན་ཚོགས་ཀྱི་འཁོར་ལོས་བཤགས། །ཉམས་ན་རང་གི་བདོག་པས་བསྐང། །
འདས་ན་བུ་དང་ཆུང་མ་དང་། །ཉེ་འཁོར་ལུས་དང་དག་དང་། །ཡིད་དང་བདོག་པར་བཅས་པས་བསྐང་། རལ་ན་རང་གི་སྲོག་གིས་

༄༅།  །བསྐང་༑ །ཞེས་པ་ལྟར་དང་། ཐུན་དྲུག་གི་ལྟུང་བཤགས་དང་། དོང་སྤྲུགས་སོགས་ཀྱི་བཤགས་པར་འབད་དོ། །
དེའང་ལན་གྲངས་གཉིས་ནས་བཞི་དང་བདུན་ནམ་བཅུ་སོགས་བྱས་པས་འདག་ལ། རང་གི་ལོ་གྲོངས་ཙམ་ལས་འདས་ན་བཤགས་པས་མི་
འདག་སྟེ། ས་མ་ཡ་བཀོད་པ་ལས། གལ་ཏེ་བླ་མ་བརྙས་པའི་མིས། །ལན་གྲངས་བདུན་ནམ་བཅུ་དག་ལ། །འགྱོད་པ་བྱས་ནས་བཤགས་
པས་འབྱོངས། །རང་ལོ་འདས་ནས་བཤགས་པའི་ཡུལ། །རྡོ་རྗེ་སེམས་དཔའ་མ་གནང་ངོ་། །ཞེས་སོ། །བཞི་པ་བླ་མ་བསྙེན་སྒྲུབ་ཀྱི་ཕན་
ཡོན་ནི། བླ་མ་རྣལ་འབྱོར་གྱི་དབང་ཕྱུག་དེ་མཆོད་བརྟེན་བསྒྲུབ་པས་མཉེས་པར་བྱས་ན། ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་
དང་༑ དཀྱིལ་འཁོར་ཆེན་པོ་ཐམས་ཅད་དང་། ཉེ་བའི་དཀྱིལ་འཁོར་ཐམས་ཅད་ཀྱང་དེས་མཆོད། ཐུན་མོང་གི་ཉེས་པ་སོ་སོ་ཐར་པའི་སྡོམ་

པ་ཉམས་པ། མི་དགེ་བཅུ་མཚམས་མེད་ལྔ། ཁྱད་པར་གྱི་ཉེས་པ་གསང་སྔགས་ཀྱི་དམ་ཚིག་ཉམས་པ་ཐམས་ཅད་འདག་པར་འགྱུར་ཏེ། རྡོ་
རྗེ་སེམས་དཔའ་སྒྱུ་འཕྲུལ་དྲྭ་བའི་རྩ་རྒྱུད་ལས། དབང་ཕྱུག་ལོངས་སྤྱོད་ལྔས་མཆོད་ན། དཀྱིལ་འཁོར་ཐམས་ཅད་མཆོད་པ་ཡིན། ཉེ་
བའི་དཀྱིལ་འཁོར་སྨོས་ཅི་དགོས། །ཉེས་པ་ཐམས་ཅད་དག་པར་འགྱུར། །ཞེས་སོ། །མདོར་ན་བླ་མ་བསྟེན་ཅིང་མཆོད་ན་ཡོན་ཏན་བསམ་
གྱིས་མི་ཁྱབ་སྟེ།ཐུགས་རྒྱུད་གསང་བ་འདུས་པ་ལས། དེ་བཞིན་གཤེགས་པ་གངྒཱ་ཀླུང་གི་བྱེ་མ་སྙེད་ལ་མཆོད་པ་དང་། བསྙེན་བཀུར་བྱས་
པ་བས། བླ་མའི་བ་སྤུའི་བུ་ག་གཅིག་ལ་བསྙེན་བཀུར་བྱས་པའམ། བ་སྤུའི་བུ་ག་གཅིག་ཙམ་མཉེས་པར་བྱས་ན། བསོད་ནམས་ཆེའོ། །
ཞེས་སོ། །ཁྱད་པར་དད་མོས་ཀྱི་བླ་མ་བརྟེན་ན་མཆོག་ཐུན་གྱི་དངོས་གྲུབ་ཐམས་ཅད་བདེ་མྱུར་དུ་ཐོབ་པའང་། ཐལ་འགྱུར་ལས། བསམ་

༄༅།  །གཏེན་པ་དེ་ལ་ཡོན་ཏན་ནི། །དཔག་བསམ་ཤིང་དང་ཡིད་བཞིན་ནོར། །འོད་འཇོའི་བ་དང་འདྲ་བ་ལས། །ཡོན་ཏན་དཔག་
ཏུ་མེད་པ་ཐོབ། །དེ་ལ་དམིགས་ཏེ་བླ་མ་བསྟེན། །འཁོར་བའི་གཡུལ་ལས་བཟློག་ཕྱིར་རོ། །ཞེས་དང་། ཚིག་གསུམ་པའི་རྒྱུད་ལས། གང་
ཞིག་རྡོ་རྗེ་སློབ་དཔོན་ནི། །བཀུན་ཞིང་སྤྱི་བོར་སུས་བསྒོམ་པ། །དེ་ལ་རྒྱལ་བས་བྱིན་གྱིས་བརླབས། །སངས་རྒྱས་སྟོང་གི་ཡོན་ཏན་ཡང་། །གང་
ཟག་དེ་ཡིས་འཛིན་པར་འགྱུར། །ཞེས་དང་། ཡེ་ཤེས་མངོན་བྱུང་ལས། བླ་མའི་སྣང་བ་མ་བྲལ་ན། །སངས་རྒྱས་རྣམས་དང་འབྲལ་བ་མེད། །
ཅེས་དང་། རྨོག་ཅོག་པས། སྒོམ་སྲན་གྱི་གྲོལ་བར་ཐེ་ཚོམ་ཟ། །མོས་གུས་ཀྱི་གྲོལ་བར་ཐེ་ཚོམ་མེད། །ཅེས་དང་། ཐུགས་རྗེ་ཆེན་པོ་རང་
དཀར་ནའང་དཀར། རྗེ་བཙུན་མ་རང་དམར་ནའང་དམར། ཀྱེ་རྡོ་རྗེ་རང་སྔོ་ནའང་སྔོ། ང་ནི་གང་དུ་འདུག་ཀྱང་བླ་མའི་སྣང་བ་དང་བྲལ་མ་མྱོང་། 

ཚེ་གཅིག་གི་སངས་རྒྱས་སམ། དེ་ཡོང་ཡོང་འདྲ། ཞེས་སོ། །ས་དང་ལམ་གྱི་ཡོན་ཏན་ཐམས་ཅད་འཕྲལ་དུ་འགྲུབ་པའི་ཚུལ་ཡང་། གསང་
བ་བསམ་གྱིས་མི་ཁྱབ་པའི་རྒྱུད་ལས། བླ་མ་མཉེས་པས་ཚོགས་ལམ་བགྲོད་ནས་ནི། །བཀའ་བཞིན་བསྒྲུབ་པས་སྦྱོར་ལམ་བཅད་པར་བྱ། །
དག་སྣང་འབྱུང་བས་མཐོང་ལམ་ཆེན་པོར་སླེབ། །དགོངས་པ་རྫོགས་པས་སྒོམ་ལམ་ཡོན་ཏན་ཅན། །རྡོ་རྗེ་འཆང་གིས་གདུང་སོབ་ས་བཅུའི་
མགོན༑ །ཞེས་སོ། །སངས་རྒྱས་མྱུར་དུ་འགྲུབ་པའང་། ཨ་ཏི་བཀོད་པ་ཆེན་པོ་ལས། བླ་མ་བསྒོམ་དང་བསྟོད་དང་བསམ་པ་ཡིས། །སངས་
རྒྱས་འབྲས་བུ་གཅིག་ཆར་འགྲུབ་པར་ངེས། །ཞེས་སོ། །དེ་ལྟར་མདོ་རྒྱུད་མན་ངག་ཐམས་ཅད་ནས་ཕན་ཡོན་དཔག་ཏུ་མེད་པར་ཡང་ཡང་
གསུངས་ཤིང་། མདོར་ན་སྤྱིར་ནང་རྒྱུད་སྡེ་གསུམ་དང་། ཁྱད་པར་རྫོགས་པ་ཆེན་པོ་ཡང་གསང་བླ་མེད་ཀྱི་ལུགས་ལ་ཐར་འདོད་ཀྱི་གང་ཟག་

༄༅།  །དད་མོས་ལྡན་པ་གང་ཞིག་བརྒྱུད་པར་སེལ་མེད་རྟོགས་པ་མཆོག་ལྡན་གྱི་བླ་མར། སངས་རྒྱས་ཆོས་སྐུར་མཐོང་བའི་མོས་
གུས་ཀྱི་གསོལ་བ་བཏབ་ན་ལམ་རྐྱེན་གཞན་བསྐྱེད་རྫོགས་སོགས་གང་ལའང་། མི་ལྟོས་པར་མཆོག་གི་དངོས་གྲུབ་རྣལ་འབྱོར་འདི་ཁོ་ནས་མྱུར་དུ་
སྦྱོར་ངེས་པར་གསུངས། གཞན་ཡང་རྡོ་རྗེ་ཐེག་པའི་གཞི་ལམ་འབྲས་གསུམ་མམ། ལྟ་སྒོམ་སྤྱོད་འབྲས་ཐམས་ཅད་ཅིག་ཆོད་དུ་རང་རིག་ཡེ་
ཤེས་བླ་མ་གཅིག་གི་ངོ་བོའམ་རང་བཞིན་གྱི་ལྡོག་ཆས་ཕྱེ་བ་ཙམ་ལས། ཐ་དད་གང་ཡང་མེད་པས་ལམ་གནད་ཐམས་ཅད་ཀྱང་འདིར་འདུ་ཞིང་། 
ལམ་གཞན་ལས་ཀྱང་ཟབ་ཅིང་མྱུར་བ་སྟེ། དུས་གསུམ་བདེ་གཤེགས་ཐམས་ཅད་ཀྱི་གཤེགས་ཤུལ། གྲུབ་བརྙེས་རིག་འཛིན་རྒྱ་མཚོའི་དགོངས་
བཅུད༑ རྣལ་འབྱོར་ལམ་གྱི་ཟབ་གནད་མཐར་ཐུག །འདི་ལས་ལྷག་པ་གཞན་མི་སྲིད་པས། ངེས་དོན་གྱི་བླ་མ་སངས་རྒྱས་ཉིད་སྒྲུབ་པ་

ཁོ་ནར། ཟབ་དོན་གྱི་གནད་ཐམས་ཅད་གཅིག་ཆོད་དུ་འདྲིལ་ཞིང་རང་གཞན་གྱི་བྱ་བ་གང་བཙོམས་ཐམས་ཅད་འདི་ཉིད་གཅིག་པུའི་བྱ་བྱེད་དུ་བསྒྱུར་ཏེ་
ཉམས་ལེན་ཐམས་ཅད་ཀྱི་རྩ་བར་གཟུངས་ཤེས་པར་བྱ་བ་ནི་ཡང་གསང་མན་ངག་གི་གནད་དམ་པའོ། །དེ་ཡན་ཆད་ཀྱིས་རྟོགས་པའི་ཡེ་ཤེས་
བཙན་ཐབས་སུ་བསྐྱེད་པ་བླ་མའི་རྣལ་འབྱོར་གྱི་ཁྲིད་རིམ་སོང་ངོ་།།  ༈  །།གསུམ་པ་ཚུལ་གཉིས་བཤད་པ་ནི། སྔོན་བསམ་གཏན་
གྱི་ཕར་ཕྱིན་སྐབས་སུ་བསྡུས་ཙམ་བསྟན་ཟིན་ཡང་། འདིར་དོན་གྱིས་ཟིན་དུ། སྟོན་པ་ལ། འདུ་འཛིའི་ཉེས་དམིགས་ལ་བསམ་ནས་
སྤང་ཚུལ་དང་། དབེན་པའི་ཡོན་ཏན་ལ་བསམ་ནས་བསྟེན་ཚུལ་བཤད་པའོ། །དང་པོ་འདུ་འཛིའི་ཉེས་དམིགས་ལ་བསམ་ནས་སྤང་
དགོས་པའི་ཚུལ་ལ། འདུ་འཛིའི་མཚན་ཉིད་བཤད་པ། འདུ་འཛིའི་རྒྱུ་བསྟན་པ། འདུ་འཛིའི་ཉེས་དམིགས་དངོས་བསམ་པ་དང་གསུམ། 

༄༅། །དང་པོ་འདུ་འཛིའི་མཚན་ཉིད་ནི་བདག་གིར་བཟུང་བའི་བུ་དང་ཆུང་མ་བྲན་གཡོག་ནོར་རྫས་ལོངས་སྤྱོད་བཟའ་བཏུང་སོགས་འདོད་
ཡོན་རྣམས་དང་ལྷན་གཅིག་ཏུ་རྣམ་པར་གཡེངས་བའོ། །གཉིས་པ་འདུ་འཛིའི་རྒྱུ་ནི། ཟས་ནོར་ལོངས་སྤྱོད་འདོད་བསྒྲུབ་བསྲུང་སྤེལ་དང་། 
འཇིག་རྟེན་འདིར་སྙན་གྲགས་བསྟོད་བཀུར་ལ་སོགས་ཚེ་འདྲིའི་སྣང་བ་རྣམས་ལ་ཞེ་ཆགས་ཤིང་མི་སྤངས་པ་སྟེ། ལུང་ལས། ཆགས་པའི་
ཕྱིར་དང་རྙེད་སོགས་ལ། །སྲེད་པས་འཇིག་རྟེན་མི་སྤངས་པ་སྟེ། །ཞེས་སོ། །གསུམ་པ་འདུ་འཛིའི་ཉེས་དམིགས་དངོས་བསམ་པ་ལ། 
སྤྱི་དང་བྱེ་བྲག་གཉིས་ལ། སྤྱིར་བསམ་པ་ནི། གོང་གི་བསྟན་པ་སོགས་བསྒོམ་རིམ་རྣམས་ཀྱི་ཡོན་ཏན་དང་ཕན་ཡོན་རྣམས་ལ་ལེགས་
པར་བསམ་ཞིང་རྩེ་གཅིག་ཏུ་བསྒོམ་པ་ལ། རྣམ་གཡེངས་དང་འདུ་འཛི་སྤང་བ་གལ་ཆེ་སྟེ། འདི་ལྟར། སྐྱེ་བ་ཐམས་ཅད་ནི་འཆི། འདུས་

པ་ཐམས་ཅད་ནི་འབྲལ། བསགས་པ་ཐམས་ཅད་ནི་འཛད། འབྱོར་པ་ཐམས་ཅད་ནི་རྒུད་པའི་མཐའ་ཅན་ཡིན་པས། །གཡོ་ཞིང་སྙིང་པོ་
མེད་པ་ཚེ་འདིའི་སྣང་བ་མི་རྟག་པའི་རང་བཞིན་ལ་ཆགས་པ་འདིས་རེ་ཕུང་། བདག་ཀྱང་མྱུར་དུ་འཆི་ངེས་པ་ཡིན་ཏེ། སང་ནང་པར་རམ། དོ་
ནུབ་ཀྱང་མི་འཆི་བའི་དཔང་པོ་མེད་ན། འཁྲུལ་སྣང་ཚེ་འདིའི་སྣང་བས་ཅི་བྱ། འཆི་དུས་སུ་ཕན་པར་ངེས་པ་ཟབ་མོའི་གདམས་པ་ཡིན་
པས་བསམ་གཏན་བསྒོམ་པ་ལ་འབད་དགོས། ཉིན་དང་མཚན་མོ། སྐད་ཅིག ཐང་ཅིག་ཀྱང་འགྱུར་བས་འཆི་བ་ལ་ཐག་ཇེ་ཉེ་ལས་མེད་
པ༑ སེམས་ཉིད་ངལ་བསོ་ལས། ཡུལ་གྱི་དགའ་བ་སྟོན་ཀའི་སྤྲིན་འདྲ་ཞིང་། །གློག་ལྟར་མི་བརྟན་གཡོ་བའི་རང་བཞིན་ཏེ། །ལོངས་
སྤྱོད་མི་རྟག་སྒྱུ་མའི་ཁང་བཟང་འདྲ། །ནམ་ཡང་ཡིད་བརྟན་མི་རུང་དེ་སྤངས་ཏེ། །མྱུར་བ་ཉིད་དུ་ཞི་བའི་ནགས་འདབས་བརྟེན། །ཞེས་

༄༅། །སོ༑ །དེས་ན་དེང་སང་། སྤྱིར་འཇིག་རྟེན་གྱི་སྣང་བ། དགོས་ཚེ་འདིའི་བྱ་བ་རྣམས་ལ་ཟིན་པ་དང་ཆོག་པའི་དུས་མེད་
རྟག་ཏུ་བྲེལ་ཞིང་གཡེངས་ལ་དོན་ཆུང་བ། ཇི་བརྩམ་ཇི་བརྩོན་ཀྱང་སྙིང་པོ་མེད་པ། ཚོང་ སོ་ནམ་ བཟོ་རིགས་ ལས་བྱེད་ སྐྱེལ་
བསུ་ངོ་ལེན། ངོ་འཚབ་བྲན་གཡོག་གིས་གླ་རྔན་བསྒྲུབ་པ་དང་། དགྲ་འདུལ་གཉེན་སྐྱོངས་ལ་སོགས། ཚེ་འདིའི་བྱ་བ་ཐམས་ཅད་གྲགས་
བསྟོད་ལྟོ་གོས་ལོངས་སྤྱོད་ཀྱི་བརྩོལ་བསྒྲུབ་ལས། ཚེ་ཕྱི་མ་ལ་ཕན་པའི་བྱ་བ་གཅིག་ཀྱང་མེད་པར། བྱས་པ་དོན་མེད། ཆོས་ཀྱི་ལམ་དུ་
འགྲོ་བ་རྡུལ་ཙམ་ཡང་མེད་པས་ཉིན་མཚན་འཁོར་ཡུག་ཏུ་རྣམ་གཡེངས་འདུ་འཛིའི་དུས་འདའ་བ་འདིས་ཅི་བྱེད། དེ་བས་ཚེ་འདི་བློས་བཏང་
ནས༑ འདུ་འཛིའི་ཉེས་པ་ཉེ་ཤུ་དྲན་བཞིན་པས་ཏིང་ངེ་འཛིན་ཁོ་ན་ལ་འབད་པར་རིག་སྟེ། ལྷག་བསམ་བསྐུལ་པའི་མདོ་ལས། བྱམས་

པ་འདུ་འཛིའི་ཉེས་དམིགས་ཉི་ཤུ་འདི་དག་ཡིན་ཏེ། ཉེ་ཤུ་པོ་གང་ཞེ་ན་ལུས་ཀྱི་མ་བསྡམ་པ་ཡིན། ངག་གིས་མ་བསྡམ་པ་ཡིན། ཡིད་ཀྱིས་
མ་བསྡམ་པ་ཡིན། ཉོན་མོངས་པ་ཆེ་བ་ཡིན། འཇིག་རྟེན་པའི་གཏམ་གྱིས་གོས་པ་ཡིན། བདུད་ཀྱིས་གླག་རྙེད་པ་ཡིན། བག་མེད་པ་
བརྟེན་པ་ཡིན། ཞི་གནས་དང་ལྷག་མཐོང་མི་ཐོབ་པ་ཡིན། ཞེས་སོགས་དང་། ཆོས་བཞི་རིན་པོ་ཆེའི་ཕྲེང་བ་ལས། འདོད་པ་དུག་དང་
མེ་དང་མཚོན་འདྲ་ཞིང་། །ཡོངས་སུ་གདུང་བས་བདེ་བའི་གོ་སྐབས་མེད། །བསགས་དང་བསྲུངས་དང་སྤེལ་བས་སྡུག་བསྔལ་ཞིང་། །
ཁེངས་དང་འཇུངས་དང་སེར་སྣས་རྟག་ཏུ་འཆིངས། །ཀུན་དང་རྩོད་བཅས་ཉོན་མོངས་ཟག་པ་འཕེལ། །འདུ་འཛིའི་གཡེངས་ཤིང་ལུས་དང་
སྲོག་ལ་རྒོལ། །དོན་དང་བྱ་བ་མང་ཞིང་ཆོས་དང་འགལ། །འཕགས་པ་རྣམས་ཀྱི་རྟག་ཏུ་སྨད་པ་ཡིན། །འདོད་པ་ཆུང་རྣམས་ངང་གི་དགེ་བ་

༄༅། །འཕེལ༑ །དེས་ན་ཞི་བའི་ཐར་ལམ་ཞུགས་རྣམས་ཀྱིས། །འདོད་པ་ཆུང་ཞིང་ཆོག་ཤེས་ལྡན་པར་མཛོད། །འདོད་པ་ཟད་
ན་འཕགས་པ་དངོས་ཡིན་ལ། །འདོད་པ་ཆུང་ན་འཕགས་པའི་རིགས་ཞེས་བྱ། །འདོད་ལྡན་སྡུག་བསྔལ་ཉོན་མོངས་འཕེལ་བ་ལྟར། །འདོད་
པ་ཆུང་རྣམས་ངང་གི་དགེ་བ་འཕེལ། །དེ་བས་སྔོན་གྱི་དམ་པའི་རྗེས་འགྲོ་བས། །རྟག་ཏུ་ཆོག་ཤེས་ཡོ་བྱད་བསྙུང་བར་བྱ། །ཞེས་སོ། །
གཉིས་པ་འདུ་འཛིའི་བྱེ་བྲག་ལ། །འདོད་པ་ལ་ཆགས་པའི་ཉེས་པ། འདུ་ཚོགས་ལ་ཆགས་པའི་ཉེས་པ། རྙེད་བཀུར་ལ་ཆགས་པའི་ཉེས་
པ་དང་གསུམ། དང་པོ་འདོད་པ་ལ་ཆགས་པའི་ཉེས་པ་ནི། ཟས་ནོར་ལོངས་སྤྱོད་ལ་སོགས་འདོད་པ་ལ་ཆགས་པའི་འགྲོ་བ་རྣམས་ལ། གནས་
སྐབས་དང་མཐར་ཐུག་ཀུན་ཏུ་ཉེས་པ་ཤིན་ཏུ་མང་བ་སྟེ། བསགས་པ། ཚོལ་བ། བསྲུང་བ། སྤེལ་བ་བཞིའི་བྲེལ་ཞིང་མི་དགེ་བ་འཕེལ་

བ༑ ཀུན་དང་རྩོད་པ་དང་བཅས་པ། ཡོད་ཀྱང་ཆོག་མི་ཤེས་པ། ཁོང་ཁྲོ་ཞིང་སེར་སྣ་འཕེལ་བ། ནོར་རྫས་ལོངས་སྤྱོད་རྣམས་ཟད་ཀྱིས་
དོགས༑ གཞན་གྱིས་བླངས་ཀྱི་དོགས། ཕྲོག་གིས་དོགས། རྐུན་པོ་ལ་སོགས་པ་ཐམས་ཅད་དང་ཐུན་མོང་བར་འགྱུར་བར་དོགས་པ་
སོགས་མཐའ་ཡས་པའི་སྡུག་བསྔལ་གྱིས་ནོན་བཞིན། བསགས་བསགས་པ་ཐམས་ཅད། འཆི་བའི་དུས་སུ་འཇོག་ཅིང་འབྲལ་བའི་རང་
བཞིན་ཅན་དང་། འཇིག་རྟེན་ན་ཅི་ཙམ་འབྱོར་པ་དང་ལྡན་པ་དེ་ཙམ་དུ་སྡུག་བསྔལ་དེ་བས་མང་བ་དང་། ཐོས་པ་དང་། བསམ་པ་དང་། 
བསྒོམ་པ་དང་། ཚུལ་ཁྲིམས་ལ་སོགས་པ་རྣམ་པར་དག་པའི་ཆོས་དང་འགལ་བ། འཕགས་པ་རྣམས་ཀྱིས་ཀུན་ཏུ་སྨད་པའི་བདག་
ཉིད་ཅན་རྟག་ཏུ་སེམས་ནས་ཅིས་ཀྱང་སྤང་བར་བྱའོ་སྙམ་དུ་བསམ་དགོས་ཏེ། མདོ་རྒྱ་ཆེར་རོལ་པ་ལས། འདོད་པ་དུག་འདྲ་ཉེས་པ་

༄༅། །མཐའ་ཡས་ལྡན། །སེམས་དམྱལ་ཡི་དྭགས་དུད་འགྲོོ་རྣམས་སུ་ལྟུང་། །འདོད་པ་འཕགས་པ་དམ་པ་རྣམས་ཀྱིས་
སྨད༑ །ངར་སྣབ་རུལ་བ་བཞིན་དུ་ཁོ་བོས་དོར། །འདོད་པ་དུག་གི་འབྲས་བུ་བཞིན་དུ་ལྟུང་། །ཇི་ལྟར་སྤྲིན་དང་ཆར་སྤྲིན་བཞིན་དུ་འགྲོ། །
དགེ་བ་ཐམས་ཅད་རྣམ་པར་འཐོར་ཞིང་བསྟུང་། །དེ་བཞིན་འདོད་པ་མི་རྙེད་ཕྱིར་ཡང་གདུང་། །རྙེད་དུ་ཟིན་ཡང་ཆོག་ནི་མི་ཤེས་ཏེ། །ཀུན་
གྱི་འདོད་པ་མི་གཅིག་གིས་ཐོབ་ཀྱང་། །དེས་ཀྱང་ཆོག་པ་མེད་པར་དེར་ཡང་ཚོལ། །འདོད་པའི་ཡོན་ཏན་ཆོག་པ་ཅི་ཡང་མེད། །ཇི་ལྟར་
མི་དག་པ་ཚྭའི་ཆུ་འཐུང་བཞིན། །འདོད་པ་བརྟེན་ན་ཕྱིར་ཡང་སྲེད་པ་འཕེལ། །ཞེས་དང་། ངལ་བསོ་ལས། ལུས་རྨ་ཇི་སྙེད་སྡུག་
བསྔལ་ཁྱབ་པ་ལྟར། །ནོར་མང་ཇི་སྙེད་སྡུག་བསྔལ་དེ་བས་མང་། །ཡོ་བྱད་བསྙུངས་རྣམས་བདེ་བ་མཐའ་ཡས་ཏེ། །འཚོ་བ་ཉུང་ན་དགྲ་

ཀུན་འཇིགས་པ་མེད། །ཀུན་གྱིས་བསྟོད་ཅིང་འཕགས་པའི་ལམ་ལ་གནས། །བྱ་བ་ཉུང་ཞིང་སེམས་ལས་ཆུང་བས་ན། །རྟག་ཏུ་འདོད་པ་
ཆུང་ལ་བསླབ་པར་བྱ། །ཞེས་སོ། །གཉིས་པ་འདུ་ཚོགས་ལ་ཆགས་པའི་ཉེས་པ་ནི། ཁྱིམ་པ་དང་། རབ་ཏུ་བྱུང་བ་ལ་སོགས་གང་
ལའང་༑ སོ་སོའི་སྐྱེ་བོའི་ཚོགས་ཀྱི་འཁོར་དང་། འཛའ་བཤེས། གཉེན་འདུན། བྲན་གཡོག །གྲོགས་དང་། དགྲ་དང་། བར་མའི་
ཕྱོགས་ཐམས་ཅད་འགྲོགས་པའི་དུས། དགྲ་མ་ཟད། གཉེན་གྲོགས་སོགས་ཀྱང་ཐོག་མར་ཡིད་བདེ་བར་སེམས་ཀྱང་། མཐར་མི་བཟོད་
པའི་རྒྱུར་ཕལ་ཆེར་འགྲོ་སྟེ། དེ་དག་ནི། རང་བཞིན་ངན་པ་བྱས་པ་མི་གཟོ་བ། ཕན་པའི་ལན་ནི་གནོད་པ་སྦྱིན་པ། འདོད་པ་ཆེ་བ། 
ཆོག་མི་ཤེས་པ། ཁོང་ཁྲོ་བ། ཚིག་རྩུབ་པ། རང་གི་འདོད་པ་འབའ་ཞིག་བསྒྲུབ་པ། རང་ལ་ངང་གིས་གནོད་པ། ཕྱི་ཐག་ཐུང་བ། 

༄༅། །རང་གི་འབྱོར་པ་དང་ལེགས་པ་ཉམས་ན་འདོར་ཞིང་འཐིང་བླ་བྱེད་པ། ཆོས་དང་དམ་ཚིག་ལ་སོགས་པ་དང་། ལ་ཡོག་དང་།
ངོ་ཚ། རྣམ་སྨིན་གང་ལའང་མི་འཛེམ་པར་དོན་དང་བྱ་བ་མང་པོས་ཀྱང་། མགུ་བར་ཤིན་ཏུ་དཀའ་བ། འཐབ་པ། འཚེ་བ། ཕྲག་དོག་པ་ལ་
སོགས་པ་ཆོས་མ་ཡིན་པ་འབའ་ཞིག་གི་བསླུ་ཞིང་མི་ཚེ་འདའ་བའི་རང་བཞིན་ཅན་ཡིན། འདི་དག་དང་འགྲོགས་པ་ཙམ་གྱི་དགེ་བ་འགྲིབ་ཅིང་།  མི་
དགེ་བ་འཕེལ་བའི་བདག་ཉིད་ཅན་ཡིན་པས་ཅི་ནས་སྤང་དགོས། སྔོན་གྱི་འཕགས་པ་རྣམས་ཀྱིས་ཀྱང་རིང་དུ་སྤངས་བའི་ཕྱིར། བདག་ཀྱང་
ཐར་པ་དམ་པ་བསྒྲུབ་པ་ལ་བར་དུ་གཅོད་པས་སུ་དང་ཡང་འགྲོགས་པར་མི་བྱ་སྟེ། ཀུན་མཁྱེན་ཆེན་པོས། མི་དང་འགྲོགས་པའི་ཉེས་པ་ཚད་
མེད་དོ། །དོན་མེད་རྣམ་པར་གཡེང་ཞིང་བྱ་བ་མང་། །ཁྲོ་དང་འཐབ་རྩོད་འཕེལ་ཞིང་ཆགས་སྡང་སྐྱེ། །རྟག་ཏུ་སྡུག་བསྔལ་འགོ་ཞིང་སྙིང་

པོ་མེད། །ཇི་ལྟར་བྱེད་ཀྱང་འགུ་བའི་དུས་མེད་ལ། །གང་ལྟར་བརྟེན་ཡང་ཕན་པའི་གོ་སྐབས་དཀའ། །དེ་ལྟར་བརྟེན་ན་དམ་པའི་ཆོས་མེད་
ལ༑ །བཤེས་ལྟར་མཐུན་ཡང་ཐ་མ་འབྲལ་བར་འགྱུར། །དེ་བས་འཁོར་དང་མཛའ་བཤེས་གཉེན་འདུན་ལ། །ཉེ་བར་བརྟེན་པའི་འབྲེལ་
འདྲིས་ཀུན་སྤང་སྟེ། །གཅིག་པུ་དབེན་པར་དམ་ཆོས་བསྒྲུབ་པའི་ཕྱིར། །དེ་རིང་ཉིད་ནས་ངེས་པར་བརྟེན་པར་བྱ། །ཞེས་སོ། །གསུམ་
པ་རྙེད་བཀུར་ལ་ཆགས་པའི་ཉེས་པ་ནི། ལྕེ་བསྒོམ་གྱི་ཞལ་ནས། གྲོང་གི་བསྙེན་བཀུར་དག་ལ་ཆགས་གྱུར་ན། །ཉམས་དྲོད་ཡོན་ཏན་
མ་ལུས་ཉམས་གྱུར་ཞིང་། །ཉེས་པའི་སྐྱོན་རྣམས་ངང་གི་འབྱུང་བར་འགྱུར། །རྙེད་དང་བཀུར་སྟི་བདུད་ཀྱི་ཞགས་པ་ཡིན། །ཞེས་
པས༑ འདོད་པ་ལ་ཞེན་ཅིང་ཆགས་པས་བསླུས་ཤིང་བདུད་ཀྱི་ལས་ལ་མངོན་པར་ཞུགས་ན་རང་ཉིད་ཐར་པའི་བདེ་བ་ལ་རིང་བར་འགྱུར་ཏེ། 

༄༅། །མན་ངག་མཛོད་ལས། འདོད་ཡོན་རང་ཁར་སྤྱོད་པའི་ཉེས་དྲུག་ནི། །གཟུགས་ཀྱིས་མིག་བསླུ་བྱེ་སླེབ་མར་མེ་བཞིན། །
སྒྲ་ཡིས་རྣ་བསླུ་རི་དྭགས་གླིང་བུ་བཞིན། །དྲི་ཡིས་སྣ་བསླུ་ཙནྡན་བུང་བ་བཞིན། །རོ་ཡིས་ལྕེ་བསླུ་ཉ་མོ་ལྕགས་ཀྱུ་བཞིན། །རེག་བྱས་
ལུས་བསླུ་གླང་ཆེན་འདམ་ཚུང་བཞིན། །ཆོས་ཀྱིས་ཡིད་བསླུ་རྔ་མོང་བུ་ཤི་བཞིན། །ཞེས་དང་། ནོར་སྲེད་ཅན་རྣམས་ནོར་གྱི་བསླུ་བའི་བདུད། །
མཁྱེན་རྒྱ་ཅན་རྣམས་ཡོན་ཏན་བསླུ་བའི་བདུད། །མཐོན་པོའི་རིགས་རྣམས་སྐྱེ་བས་བསླུ་བའི་བདུད། །འདུ་བ་ཅན་རྣམས་བསོད་ནམས་བསླུ་
བའི་བདུད། །ལས་ངན་ཅན་རྣམས་རྐྱེན་གྱི་བསླུ་བའི་བདུད། །གྲོགས་འདོད་ཅན་རྣམས་གཏམ་གྱི་བསླུ་བའི་བདུད། །ཅེས་དང་། འདོད་
པས་ཚེ་འདིར་ལུས་སེམས་གདུང་བ་དང་། །ཕྱི་མ་ངན་འགྲོ་འཁོར་བར་རྟག་ཏུ་འཁྱམས། །ཀུན་དང་རྩོད་ཅིང་མི་དགེ་ངང་གི་འཕེལ། །དགེ་

བ་འགྲིབ་ཅིང་དམ་པ་རྣམས་ཀྱིས་སྨད། །ཅེས་སོ།། ༈ །།གཉིས་པ་དབེན་པའི་ཡོན་ཏན་བསམ་པ་ལ། དབེན་པའི་མཚན་
ཉིད༑ དབེན་པའི་རྒྱུ། དབེན་པའི་ཕན་ཡོན་བསམ་པ་དངོས་དང་གསུམ། དང་པོ་དབེན་པའི་མཚན་ཉིད་ནི། གོང་དུ་བསྟན་པའི་འདུ་འཛིའི་
གཡེངས་བ་ཐམས་ཅད་དང་བྲལ་བའོ། །གཉིས་པ་དབེན་པའི་རྒྱུ་ནི། རང་གཅིག་པུ་གྲོགས་དང་བྲལ་བའི་དགོན་པར་རྟག་ཏུ་གནས་པའོ། །
གསུམ་པ་དབེན་པོ་ཡོན་ཏན་བསམ་པ་དངོས་ནི། འདུ་འཛི་དང་བྲལ་བའི་དབེན་པར་གནས་པ་ནི་ཡོན་ཏན་བསམ་གྱིས་མི་ཁྱབ་སྟེ། སངས་རྒྱས་རྣམས་ལ་བསྙེན་བསྐུར་གྱི་མཆོག་ཏུ་གྱུར་པ་
དང་། འཁོར་བ་ལ་ཡིད་དབྱུང་བ་དང་། འཇིག་རྟེན་པའི་ཆོས་དང་བྲལ་བ་དང་། ཉོན་མོངས་པ་མི་འཕེལ་བ་དང་། ཏིང་ངེ་འཛིན་རྒྱུད་ལ་སྐྱེ་བ་སྟེ། ཟླ་བ་སྒྲོན་མེའི་
མདོ་ལས། ཟས་དང་སྐོམ་དང་དེ་བཞིན་གོས་རྣམས་དང་། །མེ་ཏོག་སྤོས་དང་ཕྲེང་བ་རྣམས་ཀྱིས་ནི། །ཁྱུ་མཆོག་རྒྱལ་ལ་བསྙེན་བཀུར་

༄༅། །བྱས་མི་འགྱུར། །གང་ཞིག་བྱང་ཆུབ་རབ་ཏུ་འདོད་བྱེད་ཅིང་། །འདུས་བྱས་ངན་པས་ཡིད་དབྱུང་སེམས་ཅན་གྱི། །དོན་
དུའང་དགོན་པར་གནས་ཏེ་གོམ་བདུན་བོར། །འདི་ནི་དེ་བས་བསོད་ནམས་ཁྱད་པར་འཕགས། །ཞེས་སོ། །དེ་བཞིན་དུ། དབེན་པ་ལ་གནས་
པས་རྟག་ཏུ་འཁོར་བའི་བྱ་བར་ཡིད་དབྱུང་ཞིང་། འཇིག་རྟེན་གྱི་བྱ་བ་ཅི་ཡང་འདོད་པ་མེད་པ་དང་། ཟག་བཅས་སྡིག་པའི་ལས་འཕེལ་བར་མི་
འགྱུར་ཞིང་། བྱང་ཆུབ་མཆོག་མངོན་དུ་གྱུར་པ་ལ་ཚེགས་མེད་པར་འགྱུར་ཏེ། མདོ་དེ་ཉིད་ལས། གྲོང་དང་གྲོང་ཁྱེར་དག་ལ་དགའ་སྤོངས་ལ། །
རྟག་ཏུ་དབེན་ཞིང་ནགས་ཁྲོད་བརྟེན་པར་གྱིས། །བསེ་རུ་ལྟ་བུར་རྟག་ཏུ་གཉིས་མེད་བྱོས། །རིང་པོར་མི་ཐོག་ཏིང་འཛིན་མཆོག་ཐོབ་འགྱུར། །ཞེས་
དང་༑ ངལ་བསོ་ལས། སྲིད་ལ་སྐྱོ་བས་དགོན་པར་རབ་ཕྱོགས་ཏེ། །གོམ་པ་བདུན་ཙམ་བོར་བའི་བསོད་ནམས་ནི། །གང་གིས་བསྐལ་པ་

གང་གའི་སངས་རྒྱས་ལ། །བསྐལ་པར་མཆོད་པའི་བསོད་ནམས་ཕུང་པོ་ཡི། །སྔ་མའི་བསོད་ནམས་བརྒྱ་སྟོང་ཆར་མི་ཕོད། །དེ་ཕྱིར་ཞི་བའི་
ནགས་འདབས་བརྟེན་པར་བྱ། །ཞེས་གསུངས། གཞན་ཡང་། དབེན་པར་གཅིག་ཏུ་གནས་པའི་རྣལ་འབྱོར་པ་གང་ཞིག་ལ། ས་ལམ་གྱི་
མི་མཐུན་པའི་ཕྱོགས་ཐམས་ཅད་རང་ཤུགས་ཀྱིས་སྤངས་ཤིང་། སྡིག་ལྟུང་མི་དགེ་བའི་དྲི་མས་མི་གོས་པར། དྲན་ཤེས་དང་ལྡན་པས། སྡོམ་
པ་གསུམ་གྱི་ལྟ་སྒོམ་སྤྱོད་པར་གནས་ཤིང་། གནས་སྐབས་སུ་ཆོས་སྤྱོད་བཅུ་ལ་སོགས་པས་ཚོག་གཉིས་ངང་གིས་འཕེལ་ཞིང་། ཞི་ལྷག་
ཟུང་འཇུག་གི་ཏིང་ངེ་འཛིན་ཤུགས་ཀྱི་སྐྱེ་ནས། མཐར་ཐུག་མཆོག་ཐུན་གྱ་དངོས་གྲུབ་མ་ལུས་པ་འཐོབ་པར་འགྱུར་ཏེ། དགའ་ལྡན་སྒྲོན་མ་
ལས༑ དེ་བཞིན་ལམ་གྱི་མི་མཐུན་ཕྱོགས་སྤངས་ནས། །མི་དགེ་སྡིག་པའི་དྲི་མས་མ་གོས་ཤིང་། །དྲན་དང་ཤེས་བཞིན་ངང་གི་ལྡན་པས་

༄༅། །ན༑ །ལྷག་པའི་བསམ་པ་གསུམ་དང་སྡོམ་པ་གསུམ། །བསྐྱེད་རྫོགས་གཉིས་དང་ལྟ་སྒོམ་སྤྱོད་པ་གསུམ། །ཆོས་
སྤྱོད་བཅུ་དང་ཚོགས་གཉིས་ངང་གིས་འཕེལ། །ཞི་གནས་ལྷག་མཐོང་ཏིང་འཛིན་ཤུགས་ཀྱི་སྐྱེ། །ཉོན་མོངས་རྣམ་རྟོག་སྒྲིབ་པ་དེ་ཡི་སྤང་།  །མཆོག་
དང་ཐུན་མོང་དངོས་གྲུབ་མ་ལུས་ཐོབ། །དེས་ན་རི་ཁྲོད་དབེན་པའི་གནས་མཆོག་དེ། །དུས་གསུམ་རྒྱལ་བ་རྣམས་ཀྱི་གཤེགས་ཤུལ་ཡིན། །གྲུབ་ཐོབ་
རྣལ་འབྱོར་རྣམས་ཀྱི་བཞུགས་གནས་ཡིན། །ཡོན་ཏན་བསྔགས་པ་རྒྱ་ཆེར་གསུངས་པས་ན། །སྐྱེ་རྒ་ན་དང་ལུས་རྒུད་མ་གཏོགས་པ། །ལང་ཚོ་
ལྡན་པས་རི་ཁྲོད་ཅིས་མི་བརྟེན། །སྙིང་པ་མེད་པའི་འདུ་འཛིའི་ཅི་ཞིག་བྱེད། །སྙིང་པོ་མེད་པ་འདུ་འཛིའི་ནང་གནས་པ། །འགལ་རྐྱེན་སྡུག་
བསྔལ་སྣ་ཚོགས་ནང་ན་གནས། །དོན་མེད་མི་ཚེ་ཡེངས་མ་ལམ་དུ་ཟད། །དེ་ཕྱིར་བརྩོན་པས་རི་ཁྲོད་བརྟེན་པར་བྱ། །ཞེས་སོ། །དེ་བཞིན་

དུ་དབེན་པར་གནས་པའི་ཡོན་ཏན་མཐའ་ཡས་ཤིང་ཕྱིན་དྲུག་ཀྱང་ངང་གི་རྫོགས་པར་འགྱུར་ཏེ། འདོད་ཡོན་དང་ཚེ་འདིའི་སྣང་བ་ལ་མི་ཆགས་པས་
སྦྱིན་པ་ཤུགས་ཀྱི་རྫོགས། འདོད་པ་འཕེལ་བའི་ཡུལ་རྐྱེན་དང་བྲལ་ཞིང་སྒོ་གསུམ་བསྡོམ་པས་ཚུལ་ཁྲིམས་རྣམ་པར་དག །དགྲ་འདུལ་གཉེན་
སྐྱོང་སོགས་ཀྱི་བྱ་བ་རྣམས་བྲལ་བས་ཁོང་ཁྲོའི་རྒྱུ་མེད་པས་བཟོད་པ་ལ་གནས། འཇིག་རྟེན་གྱི་ཞེན་པས་མི་བསླུ་བར་རྟག་ཏུ་གནས་པས། སྙོམ་
ལས་དང་ལེ་ལོ་བྲལ་བའི་བརྩོན་འགྲུས་དང་ལྡན། གྲོགས་མེད་གཅིག་པུར་གནས་པས་འདུ་འཛིར་གཡེང་བ་མེད་ཕྱིར་བསམ་གཏན་ངང་གིས་
འཕེལ༑ བསམ་རྒྱུ་ཉིན་མཚན་ཀུན་ཏུ་དམ་པའི་ཆོས་ལས་མེད་པས་ཤེས་རབ་ཤུགས་ཀྱི་སྐྱེ་བ་སྟེ། དགའ་ལྡན་སྒྲོན་མ་ལས། རི་དྭགས་
བཞིན་དུ་སྐྱེ་བའི་ཚོགས་སྤངས་ནས། །རི་སུལ་དབེན་པར་གཅིག་པུར་གནས་གྱུར་ན། །ཉེས་པའི་སྐྱོན་རྣམས་ངང་གི་མི་འབྱུང་ཞིང་། །ལེགས་

༄༅། །པའི་ཡོན་ཏན་མཐའ་ཡས་ཤུགས་ཀྱི་འཐོབ། །ཆགས་མེད་རི་ཁྲོད་གནས་པས་སྦྱིན་པ་རྫོགས། །འདོད་ཆགས་ཡུལ་རྐྱེན་
མེད་པས་ཚུལ་ཁྲིམས་དག །མི་སྡུག་ཁོང་ཁྲོ་མེད་པས་བཟོད་ལ་གནས། །སྙོམ་ལས་ལེ་ལོ་མེད་པས་བརྩོན་འགྲུས་ལྡན། །གྲོགས་མེད་གཅིག་
པུར་གནས་པས་བསམ་གཏན་འཕེལ། །བསམ་རྒྱུ་ཆོས་ལས་མེད་པས་ཤེས་རབ་སྐྱེ། །ཞེས་སོ། །དེའང་ལུས་དབེན་པར་གནས་པས་ཕྱིའི་
འདུ་འཛི་བྲལ་ཡོང་། ནང་གི་སེམས་རྒྱུད་བདག་བསྟོད་གཞན་སྨད་སོགས་ཚེ་འདིའི་ཞེན་པ་དང་མི་བྲལ་བར་ཆགས་སྡང་དང་རྙེད་བཀུར་སོགས་ལ་
གཡེང་ན་གྲོང་ཡུལ་དུ་སྡོད་པ་ལས་ཐུ་བས་ཕན་པ་ཅི་ཡང་མེད་པས། རང་གི་སེམས་རྒྱུད་ལ་བརྟགས་པ་གལ་ཆེ། ཇི་ལྟར་བསམ་དཔྱོད་ཀྱིས་
བརྟགས་ན། འདི་ལྟར་བདག་རང་ཉིད་གཅིག་པུ། རི་ཁྲོད་དགོན་པ་འདིར་འོང་ནས་དབེན་པར་གནས་པ་འདི། དོན་ཅི་ཞིག་ཚོལ་བའི་ཕྱིར་འོང་། 

དགྲ་འདུལ་གཉེན་སྐྱོང་འདོད་སྒྲུབ་སོ་ནམ་བསགས་བསྲུང་སྤེལ་བ་སོགས་ཀྱི་དོན་ནི་མིན། ཅིའི་དོན་ཡིན་ན། ཚེ་ཕྱི་མ་ལ་ཕན་པའི་དམ་
པའི་ཆོས་ཡིད་བཞིན་ནོར་བུ་བསྒྲུབ་ཏུ་རེ་ནས། བསྐྱེད་རྫོགས་ཀྱི་རྣལ་འབྱོར་བསྒྲུབ་པ་དང་། ཏིང་ངེ་འཛིན་ལ་སེམས་གཅིག་ཏུ་གནས་པའི་ཕྱིར་
དང་༑ འདོད་འདུན་གཉེན་གྲོགས་ཀྱི་ངོ་སྲུང་འདུ་འཛི་བྲལ་བའི་ཕྱིར་དང་། མི་མཐུན་པའི་རྐྱེན་རྣམས་ལམ་དང་བསྲེས་ནས། བྱམས་སྙིང་རྗེ་
སྙིང་རྗེ་བྱང་ཆུབ་ཀྱི་སེམས་ལ་བློ་སྦྱོང་བའི་ཕྱིར་དང་། མི་ལུས་ཐོབ་པ་དོན་ལྡན་དུ་བྱས་ནས་སངས་རྒྱས་ཐོབ་པའི་ཕྱིར་དུ་འོང་བ་ཡིན། ད་ནི་
དེ་ལྟར་མ་ཡིན་པར་རི་ཁྲོད་དགོན་འདིར་སྡོད་ནས་ཚེ་འདིའི་ཆགས་སྡང་ཁོ་ན་ལ་རེམ་ཞིང་། བྱ་བྱེད་འདུ་སྒྲུབ་མང་པོ་ལ་གཡེང་ནས་དགེ་སྦྱོར་
གཟུགས་བརྙན་དུ་གྱུར་ན། རང་གིས་རང་ལ་ངོ་ཚ། གཞན་གྱིས་འཕྱ། རྒྱལ་བ་སྲས་བཅས་ཀྱི་ཐུགས་ཁྲེལ། བླ་མ་དམ་པའི་དཀའ་དང་

༄༅། །འགལ༑ ཚེ་འདི་ཕྱི་གཉིས་ཀྱི་བདེ་འདོད་སྡུག་ལ་སྦྱོར་བས་ཆོས་རྣམ་དག་ངོས་ལྐོག་མེད་པ་ཞིག་མི་བསྒྲུབ་རེ་ཤི་སྙམ་པའི་དམ་
བཅའ་དྲག་པོ་ཡིད་ལ་ཡང་ཡང་བྱ་ཞིང་། བརྩོན་འགྲུས་ཀྱི་གོ་བགོས། དྲན་ཤེས་ཀྱི་རྒྱུན་བསྲིངས། བག་ཡོད་ཀྱིས་ངང་བསྐྱངས། བྱ་བྱེད་ཀྱི་རེ་
དོག་བོར། ཏིང་ངེ་འཛིན་ལ་རྟག་ཏུ་གནས། དགེ་སྦྱོར་ལ་ལྷུར་ལེན། རྣམ་རྟོག་ངན་པ་རྦད་ཆོད་དུ་བཏང་། བླ་མ་ལ་གསོལ་བ་འདེབས། བྱམས་
སྙིང་རྗེ་དང་མི་འབྲལ་བར། ཆོས་ལ་ཡིད་ཆེས་པའི་དད་པ་དང་བཅས་རང་གཞན་གྱི་དོན་གཉིས་བསྒྲུབ་པའི་བློ་དང་མ་བྲལ་བར་བྱ་དགོས་ཏེ།  ལྕེ་
སྒོམ་གྱི་ཞལ་ནས། གང་ཞིག་རི་ཁྲོད་དགོན་པར་གནས་པའི་ཚེ། །བདག་ཉིད་གཅིག་པུ་རི་ཁྲོད་འདིར་འོང་ནས། །དོན་དང་དགོས་པ་ཅི་ཞིག་
ཚོལ་བསམ་ནས། །ཐ་མལ་མི་སྡོད་གདེང་སྟོབས་ཆེར་བསྐྱེད་ཅིང་། །འཇིག་རྟེན་རྣམ་རྟོག་མ་ལུས་རབ་སྤངས་ནས། །བླ་མའི་བཀའ་ཡི་ཚུལ་

བཞིན་ཉམས་སུ་བླངས། །བདག་མེད་མཐའ་བྲལ་མཉམ་ཉིད་དོན་ལ་བལྟ། །དམིགས་མེད་མ་བཅོས་གཉུག་མའི་ངང་ལ་བསྒོམས། །མཐུན་
པའི་རྐྱེན་རྣམས་ཀུན་ལ་ཆགས་མེད་ཅིང་། མི་འགོག་ཞེན་མེད་སྒྱུ་མའི་ཚུལ་གྱི་སྤྱོད། །མི་མཐུན་རྐྱེན་རྣམས་བྱང་ཆུབ་ལམ་དུ་བསྲེས། །སྒོ་
གསུམ་ཐ་མལ་མི་བཞག་ཐབས་ལ་འབད། །ཁོ་ཐག་གཏིང་ནས་ཆོད་ནས་ཅི་དགར་ཞོག །མོས་པའི་དད་ལྡན་རྣམས་ལ་ལུང་བཞིན་སྟོན། །
འདོད་འདུན་སྙན་གྲགས་ངོ་སྲུང་འདུ་འཛི་སྤངས། །ཧ་ཅང་ལྷག་པའི་བསྙེན་བཀུར་བླང་མི་བྱ། །རྟག་ཏུ་དམན་པའི་ས་བཟུང་བཟོད་གནས་ཤིང་། །
བྱམས་དང་སྙིང་རྗེ་བྱང་ཆུབ་སེམས་མཆོག་སྦྱངས། །བདག་གཞན་དགེ་བ་བྱང་ཆུབ་ཆེན་པོར་བསྔོ། །དོན་དམ་མི་རྟོག་འཁོར་གསུམ་རྩི་ཡིས་
བཟུང་༑ །ཞེས་དང་། ལུང་ལས། ཚེ་འདིའི་སྣང་བ་ཐམས་ཅད་ནམ་ཡང་འདོར། །དེ་བས་དམ་ཆོས་སྤྱོད་པ་མཆོག་གཟིགས་ནས། །

༄༅། །དམ་པ་རྣམས་ནི་དབེན་པར་དགྱེས་པ་ལགས། །ལོག་རྟོག་སྤོང་ལ་དབེན་ལ་བརྟེན་པར་མཛོད། །གཞན་ལ་སྟོས་པས་
མེད་རྣམས་ཅི་བྱུང་ཡང་། །དབང་བསྒྱུར་རིག་པའི་གྲོགས་ཏེ་རྟོགས་པའི་ཀློང་། །ན་ཤི་རྐྱེན་དབང་ཆོས་ཉིད་རིག་པའི་རྒྱན། །ལོག་རྟོག་སྤངས་ལ་
དབེན་པ་བརྟེན་པར་མཛོད། །ཅེས་དང་། ཀུན་མཁྱེན་སྣ་ཚོགས་རང་གྲོལ་ཞལ་ནས། གྲོང་ཡུལ་ན་སྡུག་བསྔལ་གྱི་བརྩོན་ར་ཆེ། །སྡེ་དགོན་
ན་གཟུང་འཛིན་གྱི་འཆིང་བ་དམ། དེང་སང་རི་ཁྲོད་འགྲིམ་པ་ལེགས། །བདེ་སྐྱིད་རི་ཁྲོད་ཀྱི་དབེན་པ་ཡོད། །གྲོང་ཡུལ་ན་དུག་ལྔའི་འཁྲུག་རྩོད་
མང་༑ །སྡེ་དགོན་ན་ཆགས་སྡང་གི་ཟུག་རྔུ་ཆེ། །གྲོང་ཡུལ་ན་ལས་ངན་གྱི་སྡོང་པོ་རྒྱས། །སྡེ་དགོན་ན་ཉོན་མོངས་ཀྱི་མེ་ཏོག་བཀྲ། །གྲོང་
ཡུལ་ན་འཁྲུལ་སྣང་གི་ཅ་ཅོ་མང་། །སྡེ་དགོན་ན་འདོད་ཆགས་ཀྱི་ཚད་རིས་འབར། །གྲོང་ཡུལ་ན་ཚེ་འདིའི་བྲེལ་པོ་ཟིན། །སྡེ་དགོན་ན་ཆོས་

མིན་གྱི་བྱ་བས་གཡེངས། །གྲོང་ཡུལ་ན་ཁྲལ་དམག་གི་རྩོལ་བས་དེད། །སྡེ་དགོན་ན་ལས་སྣའི་བླ་གཟེར་གྱི་འཁོར། །གྲོང་ཡུལ་ན་འཐབ་
རྩོད་ཀྱི་འཁྲུག་ལོང་མང་། །སྡེ་དགོན་ན་ནང་ཚན་གྱི་ཆགས་སྡང་ཆེ། །གྲོང་ཡུལ་ན་ཕྱོགས་རིས་ཀྱི་ཆགས་སྡང་རྩོད། །སྡེ་དགོན་ན་དོན་མེད་
ཀྱི་ཁ་དྲག་འཐེན། །གྲོང་ཡུལ་ན་རྟག་ཏུ་རྣམ་གཡེངས་ཆེ། །སྡེ་དགོན་ན་ཉིན་མཚན་འདུ་འཛིས་འདའ། །དེང་སང་རི་ཁྲོད་འགྲིམ་པ་ལེགས། །
བདེ་སྐྱིད་རི་ཁྲོད་ཀྱི་དབེན་པར་ཡོད། །ཅེས་སོགས་རྒྱ་ཆེར་གསུངས་པ་ལྟར་རོ། །དེ་ཡན་ཆད་ཀྱིས་ཚུལ་གཉིས་ཀྱི་སྤང་བླང་བཤད་པ་སོང་། 
འདི་ཁྲིད་གཞུང་ཟབ་ལམ་སྙིང་པོ་ལས་དངོས་བསྟན་དུ་མ་གསུངས་ཀྱང་། ཀཿཐོག་སྔ་རབས་ཀྱི་ཁྲིད་རྒྱུན་ལ་ཡོད་ཅིང་། ཐུན་མོང་སྔོན་འགྲོ་
རྒྱས་སྤྲོས་བཤད་སྲོལ་ལའང་ཡོད་པས་ཀཿཐོག་པ་རྗེ་བཙུན་ཆེན་པོ་ཨ་ཐ་རཏྣའི་གསུངས་ལས་བསྟན་པ་བཞིན་བསྡུས་ཏེ་བཤད་པ་ཡིན་ནོ།། །།

༄༅། །གསུམ་པ་ལམ་གྱི་བར་ཆད་མི་འབྱུང་ཞིང་མཚམས་སྦྱོར་བའི་ཁྲིད་ལ། སྒྲུབ་པའི་བར་ཆད་སེལ་ཕྱིར་ཧཱུྃ་རིང་བགྲངས་བའི་
ཁྲིད་དང་། ཚེ་འདིར་ལམ་མཐར་མ་ཕྱིན་ན་རླུང་སེམས་བཙན་ཐབས་སུ་འཕོ་བ་མ་བསྒོམ་སངས་རྒྱས་ཀྱི་ཁྲིད་དང་གཉིས། དང་པོ་ལམ་གྱི་བར་
ཆད་སེལ་བར་བྱེད་པ་ཧཱུྃ་རིང་བགྲངས་བའི་ཁྲིད་ལ། བར་དུ་གཅོད་པའི་ཡུལ། གཅོད་མཁན་གྱི་བགེགས། དེ་སེལ་བར་བྱེད་པའི་ཐབས། 
དགོས་ཆེད་ཕན་ཡོན་དང་བཅས་པའོ། །དང་པོ་བར་དུ་གཅོད་པའི་ཡུལ་ནི། བྱང་ཆུབ་བསྒྲུབ་པའི་རྟེན་རང་གི་ལུས་ངག་ཡིད་གསུམ་འདིའོ། །
གཉིས་པ་བར་དུ་གཅོད་མཁན་གྱི་གེགས་ནི། ནད་གདོན་རྐྱེན་བགེགས་ཏེ། དབྱེ་ན་ཕྱི་ནང་གསང་གསུམ་ལས། དང་པོ་ཕྱིའི་བདུད་ནི་
ནག་པོའི་ཕྱོགས་ལ་དགའ་བ་གདོན་བགེགས་ལོག་འདྲེན་གྱི་རིགས་ཐམས་ཅད་ཡིན། གཉིས་པ་ནང་གི་བདུད་ནི། དཀར་པོའི་ཕྱོགས་སུ་

གཏོགས་པ་རྣམས་ཀྱང་། རྣལ་འབྱོར་བསྒྲུབ་པ་པོའི་ཉམས་སད་པའི་ཕྱིར་བར་ཆད་བརྩམས་པ་དང་། སྒྲུབ་པ་གཞུང་བཞིན་མ་ལྕོག་པར་
ཆད་པ་གཅོད་པ་རྣམས་སོ། །གསུམ་པ་གསང་བའི་བདུད་ནི། བདག་རྟོག་ཉོན་མོངས་ཀྱི་དབང་དུ་འཁྲུལ་པར་གྱུར་པ་ཐམས་ཅད་དོ། །
གསུམ་པ་བར་ཆད་བདུད་དེ་སེལ་བའི་ཐབས་ལ། ཧཱུྃཾ གི་མཚམས་གཅོད་དང་། སྲུང་འཁོར་གྱི་མཚམས་གཅོད་གཉིས། དང་པོ་ཧཱུྃ་གི་
མཚམས་གཅོད་ལ། སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི། བདག་གཞན་སེམས་ཅན་ཐམས་ཅད་བླ་མེད་རྫོགས་པའི་བྱང་ཆུབ་
ཀྱི་གོ་འཕང་ཐོབ་པའི་ཕྱིར། ལམ་ཟབ་མོ་འདིར་ཞུགས་ནས་བྱང་ཆུབ་བསྒྲུབ་པ་ལ་བར་དུ་གཅོད་པའི་རྐྱེན་གེགས་ཐམས་ཅད་རྨེག་མེད་དུ་སེལ་
བར་བྱ་སྙམ་པའི་ཀུན་སློང་དང་བཅས་སྐྱབས་སེམས་སྔོན་དུ་འགྲོ་བར་བྱའོ། །གཉིས་པ་དངོས་གཞི་ལ། སྤྱི་དང་ཁྱད་པར་གྱི་བསྒོམ་ཚུལ་

༄༅། །གཉིས༑ དང་པོ་སྤྱི་ལྟར་བསྒོམ་ཚུལ་ནི། རང་ཉིད་གུ་རུ་དྲག་པོའམ། དབང་ཆེན་རྟ་མགྲིན་སོགས་ཡི་དམ་ཁྲོ་བོ་གང་རུང་
བསྒོམ་པའི་ཐུགས་ཀར་ཧཱུྃ་མཐིང་ནག་གཅིག་བསམ་ལ། དག་ནས་ཧཱུྃ་དྲག་པོ་བརྗོད་པས། ཧཱུྃ་དེ་ལས་ཧཱུྃ་དེ་འདྲ་བ་ཡེ་ཤེས་ཀྱི་མི་འབར་བ་
གྲངས་མེད་པ་བྱུང་། སྣ་བུག་གཡས་ནས་ཕྱིར་རང་སྒྲ་དང་བཅས་ཐོན། རང་གི་གནས་ཁང་ཐམས་ཅད་གང་ནས། ནད་གདོན་རྐྱེན་བགེགས་
བར་ཆད་ཐམས་ཅད་མཐའི་ལྕགས་རིའི་ཕ་རོལ་དུ་དེད་པར་བསམ།  གནས་ཁང་སོགས་སུའང་མི་ཤོང་བར་ཡུལ་ཁམས་ཐམས་ཅད་གང་། 
དེ་བཞིན་དུ་ཕྱོགས་བཅུའི་ནམ་མཁའི་མཐས་གཏུག་པའི་ཕྱོགས་ཐམས་ཅད་ཧཱུྃ་གིས་མེར་མེར་གང་བར་བསམ། ཧཱུྃ་རིང་པོ་ཅི་ནུས་བསྒྲངས། 
དེ་ནི་ཕྱི་སྣང་ལ་རྒྱས་འདེབས་པའོ། །དེ་ནས་ཕྱིའི་ཧཱུྃ་དེ་རྣམས། སྣ་བུག་གཡོན་ནས་ཚུར་བྱུང་། རིམ་པར་ལུས་ཀྱི་ནང་གི་སྙིང་གའི་རྩ་

འཁོར་གང་། དེ་བཞིན་དུ། མགྲིན་པ་སྤྱི་བོའི་བར་གང་། མར་སོང་བས། ལྟེ་བ། གསང་གནས་ཀྱི་རྩ་འཁོར་ནས། རྐང་མཐིལ་
བར་གང་། དེ་ནས་ལུས་ཕྱི་ནང་གི་རྩ་ཆེན་དང་། རྩ་
ཆུང་༑ བ་སྤུའི་རྩེ་མོ་ཚུན་ཆད་ཧཱུྃ་གིས་མེ་རེ་རེ་གང་བར་བསམ་ལ། ཧཱུྃ་ཐུང་ངུ་ཅི་ནུས་བགྲངས། དེ་ནི་ནང་ཕུང་པོ་ལ་རྒྱས་འདེབས་པའོ། །
དེའང་ཕྱིར་འགྲོ་དང་ཚུར་འོང་གང་ལའང་ཧཱུྃ་དེ་གསལ་བསྒྲིབ་མེད་པར་བསྒོམ་པར་བྱ་བ་གནད་དོ། །གཉིས་པ་ཁྱད་པར་བའི་བསྒོམ་ཚུལ་
སྙན་བརྒྱུད་ཟབ་མོ་ནི། རང་ཉིད་ཡི་དམ་གྱི་ལྷ་ཁྲོ་བོ་གང་ཡིན་གོང་ལྟར་བསྒོམ་པའི། ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་
མཐིང་ནག་ཤིན་ཏུ་འཇིགས་པར་སྒྲ་འུ་རུ་རུ་གྲགས་པ་གཅིག་བསྒོམ། དེ་ལས་དེ་འདྲ་བའི་ཧཱུྃ་གཅིག་འཕྲོས་པས་ཁོག་སྟོད་ཀྱི་ལུས་

༄༅། །གདོས་བཅས་དང་། ནད་གདོན་སྡིག་སྒྲིབ་ཐམས་ཅད་ཡར་ངེད་དེ། ན་བུན་སྔོ་དམར་གྱི་ཚུལ་དུ་ཚངས་པའི་བུ་ག་ནས་ཕྱུར་
གྱིས་སོང་ནས། དེའི་མལ་ཐམས་ཅད་ཕྲུ་མ་དག་པ་ལྟ་བུར་བསམ། དེ་ནས་ཧཱུྃ་མར་བྱུང་། ཐུགས་ཀའི་ཧཱུྃ་ལ་གཡས་བསྐོར་གཅིག་བྱས་ནས། 
ལག་སྡེབ་གཡས་པའི་གདོས་བཅས། ནད་གདོན་སྡིག་སྒྲིབ་དང་བཅས་པ་གོང་བཞིན་དེད་ནས་སྦྱངས་བར་བསམ། དེ་བཞིན་དུ། ལག་སྡེབ་
གཡོན་པ། རྐང་པ་གཡས་པ། གཡོན་པ་བཅས་ཐམས་ཅད་སྔར་ལྟར་སྦྱངས་ནས། སླར་ཧཱུྃ་དེ་ཐུགས་ཀའི་ཧཱུྃ་ལ་ཐིམ་པར་བསམ་ལ། ཐུགས་
ཀའི་ཧཱུྃ་དེ་ཉིད་ལ་ཤེས་པ་རྩེ་གཅིག་ཏུ་གཏད་ནས། རླུང་ཁུག་གཅིག་བཟུང་། རླུང་དེ་ཕྱིར་འཕེན་པ་དང་སྤྲད་ལ། ཧཱུྃ་དེ་ལས་ཧཱུྃ་གྲངས་མེད་པ་
འཕྲོས་པས། ལུས་ཐམས་ཅད་ཟང་ཐལ་དུ་སོང་ནས། འཇིག་རྟེན་གྱི་ཁམས་ཐམས་ཅད་གང་སྟེ། ཧཱུྃ་སྒྲ་ཏི་རི་རི་གྲགས་པར་བསམ། ཡང་

རླུང་ཚུར་རྔུབ་པ་དང་སྦྲག་ནས། ཧཱུྃ་ཐམས་ཅད་བ་སྤུའི་བུ་ག་ནས་ཚུར་ཞུགས་ནས་ལུས་ཀྱི་ནང་ཐམས་ཅད་གང་སྟེ། ཧཱུྃ་སྒྲ་ཏི་རི་རི་གྲགས་
པར་བསམ། འདི་དག་གི་སྐབས་སུ། ཧཱུྃ་ཕྱིར་འགྲོ་ནང་འོང་སོགས་གང་བྱེད་ཀྱང་། ཕྱི་ནང་གི་ཧཱུྃ་ལ་འཕེལ་འགྲིབ་མེད་པར་བསྒོམ། དེ་
ལྟ་བུའི་རླུང་ཁུག་བརྒྱ་རྩ་བརྒྱད་ལ་སོགས་བཟུང་ཞིང་སྦྱངས། སྐབས་སུ་ངག་ནས་ཧཱུྃ་ཞེས་བགྲངས་ཤིང་སྦྱང་ཡང་རུང་གསུངས་སོ། །གསུམ་
པ་རྗེས་ཀྱི་བྱ་བ་ནི། སྤྱི་དང་ཁྱད་པར་གྱི་ཧཱུྃ་སྦྱང་གཉིས་གང་ཡིན་ཡང་། མཐར་ཐུན་བཞག་པའི་ཚེ། ཕྱི་རོལ་གྱི་ཧཱུྃ་ཐམས་ཅད་ནང་དུ་བསྡུ། 
ནང་གི་ལུས་དང་བཅས་པའི་ཧཱུྃ་ཐམས་ཅད་ཐུགས་ཀའི་ཧཱུྃ་ལ་བསྡུ། ཐུགས་ཀའི་ཧཱུྃ་ནམ་མཁའ་ལ་འཇའ་ལྟར་ཡལ་ནས། མི་དམིགས་པའི་
ངང་ལ་མཉམ་པར་བཞག་ནས་བསྔོ་བ་དང་སྨོན་ལམ་གྱིས་མཐའ་བརྒྱན་པར་བྱའོ། །དེ་ལྟར་བྱས་པས་བར་ཆད་ཐམས་ཅད་སེལ་བར་འགྱུར་

༄༅། །ཏེ༑ ཇི་སྐད་དུ། བར་ཆད་སྲུང་ཕྱིར་ཧཱུྃ་རིང་བགྲངས། །ཧཱུྃ་གི་སྦྱོར་བས་མཚམས་ཆོད་བསྲུང་། །ཞེས་འབྱུང་བས་སོ། །
གཉིས་པ་སྲུང་འཁོར་གྱི་མཚམས་གཅོད་ལ། ཐུན་མིན་དང་། ཐུན་མོང་གཉིས། དང་པོ་ཐུན་མིན་ལ། ཕྱི་ནང་གསང་བའི་སྲུང་འཁོར་གསུམ་
ལས༑ དང་པོ་ཕྱིའི་སྲུང་འཁོར་ལ། མཚོན་ཆ་ལྔའི་སྲུང་འཁོར། ཡི་གེ་གསུམ་གྱི་སྲུང་འཁོར། ཞི་དྲག་སུམ་བརྩེགས་ཀྱི་སྲུང་འཁོར་རོ། །
དང་པོ་མཚོན་ལྔའི་སྲུང་འཁོར་ནི། ལམ་རིམ་ལས། ལྷ་མཚན་རྡོ་རྗེ་འཁོར་ལོ་མེ་ཡིས་བསྲུང་། །ཞེས་དང་། གཞུང་ལས། ཕྱི་རོལ་
མཚོན་ཆ་མེ་རིས་གུར༔ བསྲུང་བའི་ཚོགས་ཁང་ལྷུན་གྱིས་གྲུབ༔ ཅེས་པས་མཚོན་ཆ་ལྔས་བསྲུང་བ་ལ། རང་དཀྱིལ་འཁོར་གྱི་བདག་པོ་གང་
ཡང་རུང་བའི་ཏིང་ངེ་འཛིན་ལ་གནས་པའི་ཐུགས་ཀའི་ས་བོན་དང་བཅས་པ་ལས་འོད་ཟེར་སྤྲོ་ཞིང་། འོད་ཟེར་གྱི་རྩེ་ལས་རྡོ་རྗེ། འཁོར་ལོ། 

རིན་ཆེན། པདྨ། རྒྱ་གྲམ། ཁ་ཊྭཱཾ། དགྲ་སྟྭ། གཏུན་ཤིང་། བེ་ཅོན། ལྕགས་ཀྱུ། རལ་གྲི་ལ་སོགས་པ་མཚོན་ཆ་སྣ་ཚོགས་དང་། མེ 
དཔུང་འབར་བ་རྣམས་སྤྲོས་ནས། བགེགས་དང་བར་དུ་གཅོད་པའི་ཚོགས་ཞི་བས་མི་འདུལ་བ་རྣམས། བསད་བཅད་གཏོར་བསྐྲད་སོགས་
ཀྱིས་ཚར་བཅད་ཅིང་མཚོན་ཆ་རྣམས་ཚུར་འདུས་པ་ལས་བསྲུང་བའི་འཁོར་ལོ་བཀོད་པས་ཕྱོགས་བཅིང་བའི། ཞུ་ལུགས་སུ་འབྲེལ་བའི་རྡོ་
རྗེའི་གུར་ཁང་དང་། དེའི་ཕྱི་ནས་རིམ་པར་འཁོར་ལོ། རིན་ཆེན། པདྨ། རྒྱ་གྲམ་གྱི་གུར་ཁང་། དེའི་ཕྱིར་མཚོན་ཆ་སྣ་ཚོགས་དང་། དེའི་
ཕྱིར་རྡོ་རྗེའི་ས་གཞི་རྭ་གུར་མདའ་དྲྭ་རྣམས་ལས་སྐྱེས་པའི་མེ་དཔུང་ཆེན་པོ་ཁ་དོག་སྣ་ལྔ་པ་རིང་དུ་འབར་བས་བགེགས་སྲེག་པར་བྱེད་པས་
མཚམས་བཅིངས་པས་བགེགས་རིགས་རྣམས་ཀྱིས་གླགས་བལྟ་བའི་སྐབས་མེད་པ་སྟེ། རྩ་རྒྱུད་ལས། རྭ་བ་རྣམས་ནི་ཕྱོགས་སུ་འགོད། །  

༄༅། །འོག་ཏུ་མཚོན་ཆ་དགོད་པར་བྱ། །འཁོར་ལོ་གནས་པའི་བདག་ཉིད་མཉམ། །སྟེང་དུ་མདའ་ཡི་དྲྭ་བ་བྱ། །མཁའ་སྤྱོད་དུ་
ནི་གུར་བྱ་སྟེ། །དེ་དག་གིས་ནི་གོ་ཆར་འགྱུར། །དེ་ལྟར་གོ་བགོས་སུམ་ཅུ་ནི། །རྩ་གསུམ་པས་ཀྱང་འཇིག་མི་ནུས། །ཞེས་དང་། མངོན་
བརྗོད་ལས། ཕྱོགས་བཅུའི་སྲིད་རྩེའི་བར་དུ་ནི། །འོད་ཟེར་ཕྲེང་བ་སྤྲོ་བར་བྱ། །འོད་དེ་བལྟས་ནས་དེ་འོག་ཏུ། །དྲྭ་བ་རྭ་བ་དེ་བཞིན་ཏེ། །
རྡོ་རྗེས་སོགས་དེ་བཞིན་ཏེ། །བླ་བྲེ་མདའ་ཡི་དྲྭ་བ་དང་། །རྡོ་རྗེ་མེ་ནི་རབ་བསྐོར་བ། །ཕྱི་རོལ་རིང་ནས་དགོད་པར་བྱ། །ཞེས་སོ། །འདི་
ནི་འཁོར་གཡོག་བསྲུང་བ་ལ་ཟབ་པོ། །ཧེ་རུ་ཀ་གལ་པོ་ལས། རྡོ་རྗེ་བདུད་རྩི་རྒྱལ་ཆེན་པོ། །བགེགས་ལུས་ཤིན་ཏུ་མི་གཡོ་བའོ། །ཞེས་
སོགས་ཀྱིས། འདི་ལས་འཕྲོས་པའི་ཁྲོ་བཅུ་རོལ་པའི་མཚམས་སྤྲོ་བ་ནི་གུར་དྲག་སོགས་གཞན་ལས་ཤེས་པར་བྱའོ། །གཉིས་པ་ཡིག་

འབྲུ་གསུམ་གྱིས་བསྲུང་བ་ནི། རང་ལུས་སངས་རྒྱས་ཐམས་ཅད་ཀྱི་སྐུའི་རང་བཞིན་ཨོཾ་དཀར་པོ་གཅིག་ཏུ་བསམ། དེ་ཤིན་ཏུ་རྒྱ་ཆེ་བར་
གྱུར་པའི་ནང་དུ། ངག་སངས་རྒྱས་ཐམས་ཅད་ཀྱི་གསུང་གི་རང་བཞིན་ཨཱཿདམར་པོ་གཅིག་བསམ། དེ་ཇེ་ཆེར་གྱུར་པའི་ནང་དུ། སེམས་
སངས་རྒྱས་ཐམས་ཅད་ཀྱི་ཐུགས་ཀྱི་རང་བཞིན་ཧཱུྃ་མཐིང་ནག་གཅིག་ཏུ་གྱུར་པར་བསམ། དེ་ལྟར་སྒོ་གསུམ་སྐུ་གསུམ་གྱི་ཡི་གེར་གྱུར་
པར་བསམ་པ་སྟེ། དེ་ལ་བར་དུ་གཅོད་པར་བྱེད་པ་མེད་པས་བསྲུང་བའི་མཆོག་ལམ་ཟབ་བསྒོམ་པ་ཀུན་གྱི་ནང་ནས་སྒོ་གསུམ་ཡི་
གེ་གསུམ་ལ་གནད་དུ་གཅུན་པ་སྙིང་པོར་གསུངས་ཏེ། ཧེ་རུ་ཀའི་བརྟག་པ་ལས། རྡོ་རྗེ་ནམ་མཁའི་དབྱིངས་གནས་པ། །གསལ་
བའི་དཀྱིལ་འཁོར་བསྒོམ་པར་བྱ། །ལུས་ངག་སེམས་ལ་ཡི་གེ་ཨོཾ། །བསམ་ན་དེ་ནི་བསྐལ་པར་གནས། །རྡོ་རྗེ་ནམ་མཁའི་དབྱིངས་

༄༅། །གནས་པར། །ཆོས་ཀྱི་འཁོར་ལོ་བསྒོམ་པར་བྱ། །ལུས་ངག་སེམས་ལ་ཡི་གེ་ཨཱཿ བསམ་ན་དེ་ཉིད་བསྐལ་པར་
གནས༑ །རྡོ་རྗེའི་དཀྱིལ་འཁོར་བསྒོམ་པར་བྱ། །ལུས་ངག་སེམས་ལ་ཡེ་གེ་ཧཱུྃ། །བསམ་ན་དེ་ཉིད་བསྐལ་བར་གནས། །དེ་ནི་བསྐལ་པར་
གནས་པ་ཡི། །ཚེ་ཡི་རིག་འཛིན་གསུམ་བསྒྲུབས་པའོ། །ཞེས་སོ། །འདི་ནི་རང་ཉིད་ཁོ་ན་བསྲུང་བ་ལ་ཟབ་བོ། །གསུམ་པ་ཞི་དྲག་སུམ་
བརྩེགས་ཀྱིས་བསྲུང་བ་ནི། རང་ཉིད་ཀྱིས་གང་བསྲུང་དུ་འདོད་པའི་རྒྱ་ཁྱོན་གྱི་ཚད་དེ་ཙམ་དུ་ཁྱབ་པའི་སྤྱན་རས་གཟིགས་སུ་བསྒོམ་པ་ནི་ཞི་བའི་
རང་བཞིན་དང་། དེའི་ཐུགས་ཀར་འཇམ་དཔལ་ཁྲོ་བོ་གཤིན་རྗེའི་གཤེད་བསྒོམ་པ་ཁྲོ་བའི་རང་བཞིན་དང་། དེའི་ཐུགས་ཀར་རང་གི་ཡི་དམ་གང་
རུང་བསྒོམ་པ་གཉིས་སུ་མེད་པའི་རང་བཞིན་ནོ། །དེ་ལྟར་ཞི་དྲག་དབྱེར་མེད་དུ་གནས་པ་ལ་བར་དུ་གཅོད་པ་མེད་ལ། འདི་ནི་ཡུལ་དང་ལུང་པ་

བསྲུང་བ་ལ་ཟབ་པོ། །གཞན་ཡང་སྲོག་རྩ་རྡོ་རྗེའི་ལུ་གུ་རྒྱུད། མཚོན་གུར་གྱི་ཚབ་ཏུ་བྱས་པའི་གོ་ཆ་ལྔའི་སྲུང་འཁོར་གྱི་བསྒོམ་རིམ་ཡང་
ཡོད་པས་འདོད་ན་དེ་ལྟར་བསམ་པའོ། །གཉིས་པ་ནང་རང་བྱུང་ལྷུན་གྲུབ་ཀྱིས་བསྲུང་འཁོར་ནི། སྔར་བཤད་པའི་རྡོ་རྗེའི་རྭ་གུར་སོགས་ནང་
ཕུང་པོ་ལ་ལྷུན་གྱིས་གྲུབ་པར་གསལ་གདབ་པ་སྟེ། རྐང་མཐིལ་རྡོ་རྗེའི་ས་གཞི། རྩིབ་མ་རྡོ་རྗེའི་རྭ་བ། པགས་པ་རྡོ་རྗེའི་གུར། སྐྲ་དང་བ་སྤུ་
མདའི་རྭ་བ། སོ་དང་སེན་མོ་མེ་རབ་ཏུ་འབར་བ་བསྒོམ། དེ་རྣམས་ནི་དེ་ལྟར་ཡིན་སྙམ་དུ་ཤེས་ཤིང་དྲན་པས་ཆོག་སྟེ། འདི་རང་བསྲུང་བ་ལ་
ཟབ་པོ། །གསུམ་པ་གསང་བ་དོན་དམ་བྱང་ཆུབ་སེམས་ཀྱི་བསྲུང་འཁོར་ནི། རྣམ་པར་མི་རྟོག་པའི་སྲུང་འཁོར་བསྒོམ་པ་སྟེ། གོང་དུ་སོང་
བའི་མཚམས་ཀྱི་རིམ་པ་དེ་དག་ནི། རྣམ་ཤེས་ཀྱི་ངོ་བོ་གང་ལ་བཞག་པའི་ཀུན་རྫོབ་འདུས་བྱས་ཀྱི་ཆོས་དང་ཆོས་ཅན་ཡིན་ལ། དོན་དམ་པའི་

༄༅། །གནས་ལུགས་སུ་གཞི་རྒྱུད་བདེ་གཤེགས་སྙིང་པོ་ལ་སྒྲིབ་བྱེད་གློ་བུར་བའི་དྲི་མ་རྣམ་ཤེས་ཀྱིས་བསྡུས་པའི་ཚོགས་བརྒྱད་ཀྱི་རྣམ་
པར་རྟོག་པའི་ཚོགས་རྣམས་ཆོས་ཉིད་ཀྱི་རང་ཞལ་མཐོང་བའི་གེགས་ཡིན་ལ། དེ་དག་ཉེ་བར་ལེན་པའི་ཕུང་པོ་ལྔར་རྣམ་པར་མི་རྟོག་པའི་དབྱིངས་
སུ་མཉམ་པར་བཞག་པ་ཉིད་ཀྱིས་སླར་རྣམ་ཤེས་སུ་མི་ལྡོག་པར་བྱ་བ་དང་། སྣང་སྲིད་དག་པ་རབ་འབྱམས་རྒྱལ་བའི་དཀྱིལ་འཁོར་ཆེན་པོར་གདོད་
ནས་གྲུབ་པ་ཉིད། ཐ་མ་ལ་འཁྲུལ་ཤེས་ཀྱི་ལོག་པར་རྟོག་པས་བསླད་པ་ཉིད་ལམ་ཟབ་མོའི་བསྐྱེད་རིམ་བསྒོམས་པས་འཁྲུལ་ཞེན་ལས་ལྡོག་པ་
སླར་ཐ་མལ་གྱི་ཀུན་རྟོག་ཏུ་མི་ལྡོག་པར་བྱས་པ་ནི། བགེགས་བསྐྲད་དང་། སྲུང་འཁོར་གྱི་དོན་པོ་ཡིན་ཏེ། བར་དུ་གཅོད་པའི་ཡུལ། གཅོད་
མཁན་གྱི་བགེགས། བར་ཆད་རང་གི་ངོ་བོ་གསུམ་དབྱེར་མེད་སྤྲོས་བྲལ་མི་དམིགས་པའི་ངོ་བོར་ཤེས་ཤིང་། སྟོང་ཉིད་ཀྱི་ངང་ལ་བཞག་པས། དེ་

དེ་ལ་གང་གིས་ཀྱང་བར་དུ་མི་ཆོད་དེ། སྟོང་པ་ལ་སྟོང་པས་གླགས་མི་རྙེད་པ་སྟེ། སྒྱུ་འཕྲུལ་མེ་ལོང་ལས། ཀུན་རྟོག་འདུ་ཤེས་ཀུན་སྤངས་ན། །
བགེགས་ཀྱི་སྦྱོར་བ་ཡོངས་མི་འགྱུར། །དེ་བས་རྣམ་རྟོག་བགེགས་ཡིན་པར། །ཡང་དག་རིག་པ་ཉིད་ཀྱིས་གསུངས། །ཞེས་དང་། སློབ་
དཔོན་པདྨས། རྟོག་སེམས་བློ་ཡི་དྲི་མ་དག །བགེགས་ཞེས་བྱ་བའི་མིང་ཡང་མེད། །ཅེས་དང་། གསང་འགྲེལ་ལས། མཚམས་ཀྱི་
རྒྱལ་པོ་མི་རྟོག་ཡེ་ཤེས་ཀྱིས། །བགེགས་ཀྱི་རྒྱལ་པོ་རྣམ་རྟོག་མནན་པར་བྱ། །ཞེས་སོ། །དེ་བས་ན་གོང་དུ་ཕྱི་ནང་གི་མཚམས་བཅིངས་པ་
ཐམས་ཅད་རང་རང་གི་བྱ་བྱེད་ལས་གསུམ་བདེན་མེད་སྒྱུ་མ་ལྟ་བུའི་ཆོས་དང་ཆོས་ཉིད་དྲན་པར་བྱ་བའི་ངང་ནས་ལས་དེ་དང་དེ་ལ་སྦྱོར་བ་ཡིན་ཏེ། 
མངོན་བརྗོད་ལས། མི་གསོད་གསོད་པ་མེད་པ་ཡིན། །གང་གི་རང་སེམས་ཐུལ་བ་ཡིས། །བདག་གི་སེམས་ནི་བཅིངས་པ་ཡིན། །གང་

༄༅། །ལ་གང་གིས་གསོད་པ་ཡིན། །ཞེས་དང་། བཀའ་བརྒྱད་བདེར་འདུས་ལས། ཐམས་ཅད་སྐུ་དང་ཡེ་ཤེས་དང་། །བགེགས་
སུ་གཏོགས་པ་གང་ཡང་མེད། །བསྲུང་བར་བྱ་དང་སྲུང་བྱེད་མེད། །ཅེས་སོ། །དེ་ལྟ་བུའི་དོན་དམ་མཚན་མ་མེད་པའི་སྲུང་འཁོར་འདི་བསྒོམ་པ་
གལ་ཆེ། སྐབས་འདིར་མ་ཟད་སྤྱིར་གསང་སྔགས་མངོན་སྤྱོད་ཀྱི་ལས་ལ་འཇུག་པའི་རྣལ་འབྱོར་པས། དོན་དམ་མཚན་མ་མེད་པའི་གནས་ལུགས་
ཀྱི་ངང་ལས། དེ་ལྟར་མ་རྟོག་པའི་སེམས་ཅན་རྣམས་ལ་སྙིང་རྗེ་སྒྱུ་མ་ལྟ་བུའི་ཀུན་སློང་རྒྱུ་མཚན་དུ་བྱས་ནས་སྟོང་ཉིད་ཀྱིས་གཞི་བཟུང་བའི་བར་ཆད་
བགེགས་ལ་རྩལ་ཞེ་སྡང་ཆེན་པོའི་རྣམ་ཆར་རྫོགས་པའི་ཉམས་དང་། སྒྱུ་མའི་རྣམ་རོལ་ཀྱི་ཚུལ་དུ་ཤེས་པའི་སྒོ་ནས་ཁོང་གྲོལ་བར་བྱས་ནས་ལས་
ལ་སྦྱོར་བར་བྱ་སྟེ། རྡོ་རྗེ་ཕུར་པའི་རྒྱུད་ལས། སྙིང་རྗེས་བསྒྲལ་བའི་དམ་ཚིག་ནི། །བསད་ཅིང་མནན་པ་མ་ཡིན་ཏེ། །ཕུང་པོ་རྡོ་རྗེར་གཏམས་

བྱས་ནས། །རྣམ་པར་ཤེས་པ་རྡོ་རྗེར་བསྒོམ། །ཞེས་སོ། །གཉིས་པ་ཐུན་མོང་ཐེག་ཆེན་སྤྱིའི་སྲུང་འཁོར་ནི། བསམ་པ་བཟང་པོ་བྱང་ཆུབ་
སེམས་ཀྱི་སྲུང་འཁོར་ཏེ། སྲོང་ཐུན་ལ་བབས་དུས། སྡང་དགྲ་གནོད་བགེགས་ཕ་མ་བཞིའི་ཐོག་དྲངས་སེམས་ཅན་ཐམས་ཅད་སྲིད་པའི་སྡུག་
བསྔལ་ལས་གྲོལ་ནས། ཟག་མེད་ཀྱི་བདེ་བ་ཐོབ་ཕྱིར་བདག་གི་སངས་རྒྱས་མ་ཐོབ་ཀྱི་བར་དུ་དགེ་བ་མཐའ་དག་སྒྲུབ། ནམ་མ་ཤིའི་བར་དུའམ། 
ད་ལོ་ཙམ་ནས་སོང་ཕོད་ད་བར་རམ། དེ་རིང་ཉིན་འདི་ཙམ་ནས་སང་གི་ཉི་མ་འདི་ཙམ་བར། སྒོ་གསུམ་གྱི་དགེ་བ་བསྒྲུབ་སྙམ་པའི་དམ་
བཅའ་བྱང་ཆུབ་སེམས་ཀྱི་རྩིས་ཟིན་པར་བྱ་བ་སྟེ། མངོན་བརྗོད་ལས། བྱམས་པའི་གོ་ཆ་བགོས་པ་དང་། །སྙིང་རྗེ་ཆོས་ཀྱི་གོ་ཆ་ཡིན། །
ཤེས་རབ་མཚོན་ཆར་ལྡན་པ་ཡིས། །ཉོན་མོངས་བདུད་རྣམས་བཟློག་པར་བྱ། །ཞེས་གསུངས། དེ་ནི་སྐྱེལ་མ་དགྲ་ལ་བཅོལ་ན། འཇིགས་

༄༅། །མེད་ལམ་དུ་བསྐྱལ་བ་དང་འདྲ་བས། འཇིགས་པ་ཐམས་ཅད་སྲུང་བའི་མཆོག་གོ། །ཇི་སྐད་དུ། ལབ་སྒྲོན་གྱིས། ནད་
པ་འདྲེ་ལ་གཏད་པ་ཡིན། །སྐྱེལ་མ་དགྲ་ལ་བཅོལ་བ་ཡིན། །སྲུང་ཤིག་སྐྱོབས་ཤིག་བརྒྱ་ལས་ཀྱང་། །ཟོ་ཞིག་ཁྱེར་ཅིག་གཅིག་གིས་དགའ། །ཨ་
མ་ཇོ་མོའི་ཆོས་ལུགས་ཡིན། །ཞེས་སོ། །བཞི་པ་དགོས་ཆེད་ཕན་ཡོན་བསྟན་པ་ནི། ད་ལྟ་དུས་ངན་འདིར། དཀར་པོའི་ཆོས་ཟབ་ནག་པོའི་
བདུད་ཀྱང་ཟབ། །ཟེར་བ་ལྟར། ལམ་བྱང་ཆུབ་བསྒྲུབ་པར་འདོད་པ་རྣམས་ལ་བར་ཆད་ཀྱི་རྐྱེན་གེགས་མང་བས། དེ་དག་གིས་སྒོ་གསུམ་ལ་
བར་ཆད་མི་འཇུག་པའི་ཕྱིར་དང་། དེ་མ་ཞུགས་ན་ཚེ་འདི་ལ་ལམ་གྱི་འཕྲོ་མཐུད་ནས་འབྲས་བུ་མངོན་དུ་འགྱུར་བ་དང་། གནས་སྐབས་སུ་གང་
བསྒྲུབ་པའི་ལས་དང་དངོས་གྲུབ་ཐམས་ཅད་ལ་ཐོགས་པ་མེད་པའི་དགོས་པ་ཡོད་དོ།། ༈ །།གཉིས་པ་ལམ་མཐར་མ་ཕྱིན་ན། ཕྱི་

མའི་རྟེན་བཟང་ལས་ལམ་གྱི་འཕྲོ་རྫོགས་ཕྱིར་རླུང་སེམས་བཙན་ཐབས་སུ་སྦྱོང་བ་མ་བསྒོམ་པར་འཚང་རྒྱ་བ་ཟབ་ལམ་འཕོ་བའི་ཁྲིད་ལ། གདམས་
ངག་དང་ལྡན་པའི་ཡོན་ཏན་མི་ལྡན་པའི་སྐྱོན། ཇི་ལྟར་སྦྱོང་བའི་ཚུལ། དགོས་ཆེད་ཕན་ཡོན་བསྟན་པའོ། །དང་པོ་གདམས་པ་དང་ལྡན་
པའི་ཡོན་ཏན་ནི། འཕོ་བའི་གདམས་པ་འདི། རྟོགས་པ་མཆོག་ལྡན་གྱི་གང་ཟག་རྣམས་ལ་ནི་མི་དགོས་ཏེ། སྐྱེ་འཆིའི་རང་དབང་ཐོབ་
པ་ཡིན་པས། འཆི་བ་ལྟར་སྣང་ཡང་། ཚེ་འདིར་བཙན་ས་ཟིན་པས་གནས་གཅིག་ནས་གཅིག་ཏུ་འགྲོ་བ་ལྟ་བུ་ལས་མེད་དེ། རྒྱུད་
ལས༑ འཆི་བ་ཞེས་བྱ་རྣམ་རྟོག་སྟེ། །མཁའ་སྤྱོད་གནས་སུ་ཁྲིད་པར་བྱེད། །ཅེས་སོ། །འོ་ན་གདམས་པ་འདི་གང་གི་དོན་དུ་ན། 
ལམ་ལ་བརྟན་པ་མ་ཐོབ་པའི་རིགས་ཅན་དང་། གང་ཟག་སྡིག་པོ་ཆེ་ལ་སོགས་ལ་གནད་འདི་དགོས་པ་ཡིན་ཏེ། ཇི་སྐད་དུ། ལམ་

༄༅། །སྦྱངས་པ་དམན་ན་འཕོ་བས་བསུ། །ཞེས་སོ། །འདི་ལྟ་བུའི་མན་ངག་དང་ལྡན་ན་ཅི་ཙམ་དུ་སྡིག་པ་ཆེ་ཡིན་ཀྱང་ངན་
སོང་གི་སྐྱེ་སྒོ་ཁེག་ངེས་ལ། མཚམས་མེད་པའི་ལས་ངན་བསགས་པ་ལྟ་བུ་མར་གྱི་ཟང་ཐལ་དུ་འགྲོ་བ་རྣམས་ཀྱང་གདམས་པ་འདི་དང་
འཕྲད་ན། ངན་སོང་གི་སྐྱེ་གནས་སུ་འགྲོ་མི་དགོས་ངེས་པ་ཡིན་ཏེ། རྒྱུད་ལས། ཉིན་བཞིན་བྲམ་ཟེ་གསོད་པ་དང་། །མཚམས་མེད་
ལྔ་ནི་བྱེད་པ་ཡང་། །འདི་ཡི་ལམ་གྱིས་གྲོལ་འགྱུར་ཏེ། །སྡིག་གིས་གོས་པར་མི་འགྱུར་རོ། །ཞེས་དང་། རྡོ་རྗེ་གདན་བཞི་ལས། སྡིག་
པས་ཀུན་ནས་མི་གོས་ཏེ། །འཁོར་བའི་ཕ་རོལ་མཆོག་ཏུ་འགྲོ། །ཞེས་དང་། ཨུ་རྒྱན་ཆེན་པོས། བསྒོམ་ཏེ་སངས་རྒྱས་ཀུན་ལ་ཡོད། །
མ་བསྒོམ་ཆོས་ནི་ང་ལ་ཡོད། །ཅེས་དང་། མར་པ་ལོ་ཙས། ངས་ད་ལྟའི་དུས་སུ་འཕོ་བ་སྦྱངས། །སྦྱངས་ཤིང་སྦྱངས་ཤིང་ཡང་ཡང་

སྦྱངས༑ །ཐ་མལ་འཆི་ཡང་ཉམ་ང་མེད། །སྔར་འདྲིས་བྱས་པའི་གདེངས་ཤིག་ཡོད། །ཅེས་དང་། རྗེ་མི་ལ་བཞད་པ་རྡོ་རྗེས། བསྲེ་
འཕྲོ་མཚམས་སྦྱོར་གྱི་གདམས་ངག་འདི། །གནད་བར་དོ་འཇོམས་པའི་ལམ་མཁན་ཡིན། །ལམ་འདི་དང་ལྡན་པའི་མི་ཡོད་དམ། །སྲོག་
རྩོལ་དབུ་མར་ཚུད་པའི་མི་རེ་བདེ། །ཆོས་ཀྱི་དབྱིངས་སུ་སླེབ་པ་འདི་ཨེ་མ་ཧོ། །ཞེས་སོ། །གཉིས་པ་གདམས་པ་འདི་དང་མི་ལྡན་
པའི་སྐྱོན་ནི། གང་ཟག་དགེ་ཕྱོགས་ལ་གོམས་པ་ཅན་ཡིན་ཡང་། འཕོ་བའི་མཚམས་སྦྱོར་དང་མི་ལྡན་ན། སྤྱིར་ལས་འབྲས་དབང་
བཙན་ཡང་། ཕྲལ་དུ་འཆི་ཁའི་སེམས་སྟོབས་ཆེ་བ་དང་། རྐྱེན་བཟང་ངན་གང་གིས་མཚམས་སྦྱོར་མ་ངེས་པ། དཔེ་ཆོས་རྒྱལ་མྱ་ངན་
མེད་ཤི་ནས་སྦྲུལ་དུ་སྐྱེས་པའི་ལོ་རྒྱུས་བཞིན་དང་། ཁྱད་པར་ནོར་རྫས་ལོངས་སྤྱོད་ལ་ཆགས་པ་དང་། ཚེ་འདིར་སྣང་ལ་ཞེན་པའི་རྟོག་

༄༅། །ངན་སྐྱེ་བཞིན་དབུགས་སོང་ན་འཁོར་བ་དང་ངན་སོང་དུ་འཁྱམས་ནས་སྡུག་བསྔལ་བར་འགྱུར་ཏེ། མཁའ་འགྲོ་མ་ཀུན་ཏུ་
རྟོགས་པའི་རྒྱུད་ལས། རྣམ་ཤེས་རླུང་གི་རྟ་བྱས་ནས། །འོག་གི་ལམ་དུ་ཕྱིན་གྱུར་ན། །ཆོས་ལ་གོམས་པའི་གང་ཟག་ཀྱང་། །ངན་སོང་
དག་ཏུ་འགྲོ་བའང་མང་། །ཞེས་གསུངས། དེའང་རྣམ་ཤེས་འཕོ་བའི་གནས་ལས་རླུང་གི་རྟ་ལ་ཞོན་ནས་སྒོ་དགུ་གང་རུང་དུ་ཞུགས་ན་འཁོར་
བའི་གནས་ལས་མི་འདའ་བས། ཡར་གྱི་ཟང་ཐལ་ཆེན་པོར་འགྲོ་དགོས་པ་སྟེ། དཔལ་དུས་ཀྱི་འཁོར་ལོ་ལས། བུ་ག་དགུ་ཡི་སྟེང་ཕྱོགས་
ནས༑ །འཕྲལ་དུ་ཡིད་ཀྱིས་འཕོ་ནུས་ན། །ཉིན་བཞིན་བྲམ་ཟེ་བསོད་པ་དང་། །གདོལ་པ་སྨྱིགས་མཁན་ལ་སོགས་པ། །མཚམས་མེད་
ལྔ་ནི་བྱེད་པ་ཡང་། །འདི་ཡི་ལམ་གྱིས་གྲོལ་འགྱུར་ཏེ། །སྡིག་པས་གོས་པར་མི་འགྱུར་རོ། །ཞེས་དང་། པཎ་ཆེན་ནཱ་རོ་པས། སྒོ་

དགུ་འཁོར་བའི་སྐར་ཁུང་ཅན། །སྒོ་གཅིག་ཕྱག་རྒྱ་ཆེན་པོའི་སྒོ། །སྒོ་དགུ་བཅད་ནས་སྒོ་གཅིག་ཕྱེ། །ཐར་པའི་ལམ་ལ་ཐེ་མི་ཚོམ། །ཞེས་
གསུངས༑ སྒོ་དགུར་ཞུགས་ན། བཤང་ལམ་དམྱལ་བ། ཆུ་ལམ་དུད་འགྲོ། སྲིད་པའི་ལམ་ཡི་དྭགས་ཏེ། སྒོ་ཐ་མ་གསུམ་ངན་སོང་གི་
སྒོ་གསུམ་དང་། མི་དང་གནོད་སྦྱིན་གྱི་སྐྱེ་སྒོ་སྣ་ཡིན། དེའང་འཇུག་ཚུལ། ཕོ་ལ་སྣ་བུག་གཡོན། མོ་ལ་གཡས་ནས་མི། ཕོ་ལ་
སྣ་བུག་གཡས། མོ་ལ་གཡོན་ནས་གནོད་སྦྱིན། ཁ་ལྷ་མ་ཡིན་གསུམ། སྒོ་འབྲིང་གསུམ་དང་། མིག་གཡས་འཁོར། སྒྱུར་དང་། 
གཡོན་གཟུགས་ཁམས་ཀྱི་ལྷ། རྣ་བ་གཉིས་ནས་འདོད་ཁམས་ཀྱི་ལྷར་སྐྱེ་བའི་སྒོ་རབ་གསུམ་སྟེ། མཐོ་རིས་ཀྱི་སྒོ་དྲུག་དང་དགུ་རིགས་
དྲུག་གི་སྒོ་ཡིན་པས་དེར་ཞུགས་པ་དང་། ཁྱད་པར་ངན་སོང་གི་སྒོར་ཞུགས་ན་སྡུག་བསྔལ་ཚད་མེད་པའི་རང་བཞིན་ནོ། །གསུམ་པ་ཇི་

༄༅། །ལྟར་སྦྱང་བའི་ཚུལ་ལ། འཕོ་བའི་དབྱེ་བ་དང་། སྐབས་འདིའི་སྦྱང་ཚུལ་དངོས་དང་། ལས་ལ་སྦྱར་བ་དང་གསུམ། 
དང་པོ་འཕོ་བའི་དབྱེ་བ་ལ། རབ་ཆོས་སྐུ་ལྟ་བ་རྒྱས་འདེབས་ཀྱི་འཕོ་བ། འབྲིང་ལོངས་སྐུ་བསྐྱེད་རྫོགས་ཟུང་འཇུག་གི་འཕོ་བ། ཐ་མ་སྤྲུལ་
སྐུ་ཚད་མེད་ཐུགས་རྗེའི་འཕོ་བ། ཐ་མལ་པ་འདུ་ཤེས་སུམ་ལྡན་གྱི་འཕོ་བ། གཤིན་པོ་རྗེས་འཛིན་ཐུགས་རྗེའི་ལྕགས་ཀྱུའི་འཕོ་བ་དང་ལྔ། དང་
པོ་རབ་ཆོས་སྐུ་ལྟ་བ་རྒྱས་འདེབས་ཀྱི་འཕོ་བ་ནི། ཚེ་འདིར་གནས་ལུགས་མ་བཅོས་པའི་ལྟ་བ་མ་ནོར་བ་རྒྱུད་ལ་སྐྱེས་ཤིང་གོམས་འདྲིས་བྱེད་པ་
རྣམས༑ འཆི་ཁའི་ཚེ་ལུས་ཀྱི་ཐུབ་ན་ཆོས་བདུན་ནམ་ཙོག་བུར་འདུག །མ་ཐུབ་ན་གཞོགས་གཡས་སར་ཕབ། མགོ་བྱང་དུ་བསྟན་ཏེ། 
བདག་འཆི་བར་འདུག་ཀྱང་། གདམས་པ་ཟབ་མོ་ཀ་དག་ཁྲེགས་ཆོད་ཀྱི་གསང་ལམ་དབྱིངས་དང་རིག་པའི་གནད་འདི་དང་འགྲོགས་ནས་འཕོ་

བ་ནི་རེ་བྲོད། ད་ནི་འཆི་བ་ཆོས་སྐུར་ངོ་ཤེས་ནས་གང་འདུལ་གྱི་སྤྲུལ་པས་སེམས་ཅན་གྱི་དོན་བྱ་སྙམ་པའི་སེམས་བསྐྱེད་བཅས་མ་ཡེངས་
པར༑ སེམས་མ་བཅོས་རང་བབས་སུ་བཞག་པས། འཕོ་བྱ་འཕོ་བྱེད་དང་བྲལ་བའི། རིག་པ་བཟོ་མེད་དུ་ཡི་རེ། ཡེངས་མེད་དུ་ཧྲིག་གེ །
གསལ་སྟོང་དུ་ལྗེན་ནེ། ཅེ་རེ་བ་ལ་ཡུན་རིང་དུ་བཞག །དེའི་ངང་དུ་དབུགས་སོང་ན། གཞིའི་འོད་གསལ་དང་། ད་ལྟར་བསྒོམས་པའི་ལམ་
གྱི་འོད་གསལ་གཉིས། ཆུ་སྣ་རྒྱ་མཚོ་དང་བྲིང་འཕྲད་པ་ལྟར། འོད་གསལ་མ་བུ་འཕྲོད་དེ། ཡར་གྱི་ཟང་ཐལ་ཆོས་སྐུ་སྐྱེ་བ་མེད་པའི་
དོན་ཐོབ་སྟེ། སྐད་ཅིག་ལ་གྲོལ་བར་འགྱུར། ཉམས་རྟོགས་བཟང་བ་རྣམས་ནི་འདི་ཁོ་ན་ཡང་ཡང་བསྐྱར་བས། རྣམ་དག་ཆོས་སྐུའི་
འཕོ་བ་ཞེས་བྱ། འཕོ་བ་ཀུན་གྱི་མཆོག་ཡིན། དེའང་སྔར་ངོ་མ་འཕྲོད་པ་དང་། ཉམས་རྟོགས་མེད་པ་ལ། ཆོས་སྐུའི་འཕོ་བ་བཏབ་

༄༅། །ཀྱང་༑ དམུས་ལོང་ལ་རྫས་བསྟན་པའམ། ཁྱི་ལ་སྐར་མ་བསྟན་པ་བཞིན་ལས་དོན་མེད་པས། གང་ཟག་གི་བློ་
ཚོད་དང་སྦྱར་བ་གལ་ཆེ། དེ་ལྟ་བུའི་ཆོས་སྐུའི་འཕོ་བ་ཐེབས་ན། ཕྱིའི་རྟགས་ནམ་མཁའ་གཡའ་དག །ནང་རྟགས་ཕུང་པོ་ལ་ཡུན་རིང་
བཀྲག་མི་ཡལ་ཞིང་མདངས་གསལ། གསང་རྟགས། ཨ་དཀར་པོ་དང་། ཧཱུྃ་མཐིང་ཁ་སོགས་འབྱོན་པར་འགྱུར་རོ། །གཉིས་པ་འབྲིང་
ལོངས་སྐུ་བསྐྱེད་རྫོགས་ཟུང་འཇུག་གི་འཕོ་བ་ནི། བསྐྱེད་རྫོགས་དབྱེར་མེད་ཀྱི་རྣལ་འབྱོར་ལ་ཚེ་འདིར་གོམས་འདྲིས་བྱས་ཤིང་། སྒྱུ་མ་ལྟ་
བུའི་ལྷ་སྐུ་ལ་རྩལ་འབྱོངས་པ་དག་འཆི་བའི་ཚེ་ལུས་གནད་སྔར་ལྟར་ལ། དུས་ཀྱི་འཕོ་བའི་དམིགས་པ་རྣམས་གསལ་གདབ། ཁྱད་པར་དུ་སྤྱི་
བོའི་གཙུག་ཏུ་པདྨ་ཉི་ཟླའི་གདན་ལ། བླ་མ་ལོངས་སྤྱོད་རྫོགས་སྐུའི་ཆ་ལུགས་ཅན། རྡོ་རྗེ་འཆང་ངམ། རྡོར་སེམས་སམ། སྤྱན་རས་

གཟིགས་སོགས་དང་། ཁྱད་པར་རང་གི་ཡི་དམ་མམ། བསྐྱེད་རིམ་གང་ལ་མོས་པ་དེ་ཉིད་གསལ་བར་བསྒོམ། ཁོང་པའི་ནང་དུ་རྩ་དབུ་མ་
དྭངས་སེང་ངེ་བ་གསལ་བའི། མར་སྣའི་ལྟེ་འོག་ཏུ། རང་གི་རིག་པའི་ངོ་བོ་ཐིག་ལེ་དཀར་པོའམ། ཨཱཿདཀར། ཧཱུྃ་མཐིང་། ཧྲཱིཿ དམར་
སོགས༑ ཡི་དམ་གང་ཡིན་དེ་ཉིད་ཀྱིས་བོན་དུ་གསལ་ལ། དབུ་མའི་ནང་དུ་ཤེས་པ་རྩེ་གཅིག་ཏུ་གཏད། ལུས་ཆུན་བཙལ། འོག་རླུང་
སྟེང་དུ་འཐེན་ནས་བསྡམ། མིག་གྱེན་ལ་བསྒྲིམ། ལྕེ་ཡ་རྐན་ལ་སྦྱར་ནས། ཕཊཿསྒྲ་དང་སྦྲགས་ཏེ། རིམ་བཞིན་གྱེན་ལ་དྲངས། ཚངས་
བུག་ཏུ་སླེབ་པ་དང་། བུ་ག་ཧྃ་གིས་བཀགས་པ་དེ་ཁ་བྱེ་ནས། དཀར་སེང་ངེ་ཡོད་པའི་ནང་ནས་མདའ་འཕངས་པ་བཞིན་དུ་སོང་ནས། ཡི་
དམ་གྱི་ཐུགས་ཀར་ཐིམ་པར་བསམ་ལ། རིག་པ་དབྱེར་མེད་དུ་བསྲེས། མར་མི་ཕབ་པར་ཡང་ཡང་འདྲེན་ཞིང་བསྟིམ། དེ་ནས་ཡི་དམ་གྱི་

༄༅། །ལྷ་ཡང་དམིགས་མེད་ཁྱབ་བརྡལ་ཆེན་པོའི་ངང་ལ་བཞག །དེའི་ཚེ་དབུགས་སོང་ན་དབང་རབ་རྣམས་ཡི་དམ་གྱི་ལྷ་དང་དབྱེར་
མེད་པར་རིག་པ་འཛིན་པའི་གོ་འཕང་ཐོབ་སྟེ། ལོངས་སྤྱོད་རྫོགས་སྐུར་སངས་རྒྱས་པར་འགྱུར་རོ། །དབང་པོ་དམན་པ་བར་དོ་མེད་པར་གྲོལ་མ་
ནུས་ཀྱང་། བར་དོ་འཁྲུལ་པའི་སྣང་བ་འཆར་བ་དང་མཉམ་དུ་ཟུང་འཇུག་ཡེ་ཤེས་ཀྱི་སྐུར་འཕོ་བ་ཡིན་ནོ། །དེ་ལྟར་ལོངས་སྐུའི་འཕོ་བ་ཐེབས་
ན༑ ཕྱི་རྟགས་སུ་ནམ་མཁའ་འཇའ་འོད་ཀྱིས་གང་། ནང་རྟགས་སུ་ཚངས་བུག་ཏུ་ཁྲག་དང་ཆུ་སེར་ཐོན། ཟིལ་པ་ཕྲོམ་མེ་སོགས་འབྱུང་། 
གསང་རྟགས་གདུང་རིགས་ལྔའམ། སྐུ་དང་ཕྱག་མཚན་སོགས་འབྱོན་པར་འགྱུར་རོ། །གསུམ་པ་ཐ་མ་སྤྲུལ་སྐུ་ཚད་མེད་ཐུགས་རྗེའི་འཕོ་བ་
ནི༑ གསང་སྔགས་སྨིན་བྱེད་ཀྱི་དབང་ཐོབ་ཅིང་། དམ་ཚིག་ལ་སྐྱོན་མ་ཞུགས་པ། བསྐྱེད་རྫོགས་ལ་མོས་པ་བྱེད་ཅིང་། བར་དོའི་གདམས་

ངག་དང་ལྡན་པ་རྣམས། འཆི་ཁའི་ཚེ། རླུང་སྣ་བུག་གཡོན་རྒྱུ་བའི་ཕྱིར་དུ། ལུས་གནད་གཡས་ས་ལ་ཕབ། མདུན་དུ་སྤྲུལ་སྐུ་ཐུབ་པ་ཆེན་
པོའམ། སྨན་ལྷ། བྱམས་པ། ཨུ་རྒྱན་ཆེན་པོ། བླ་མ་དགེ་བའི་བཤེས་གཉེན་སོགས་ཀྱི་སྐུ་གཟུགས། རིས་སུ་བྲིས་པ་འབུར་དུ་འདོད་པ་
སོགས་བཞུགས་སུ་གསོལ། དེ་ལ་མཆོད་པ་ཇི་འབྱོར་འབུལ་ཞིང་གསོལ་བ་འདེབས། སྐུ་རྟེན་དངོས་མེད་ན་ཡིད་ཀྱིས་གསལ་བའི་མདུན་དུ། 
ཡིད་སྤྲུལ་གྱི་མཆོད་པ་ཕུལ་ནས། བདག་ད་ལྟ་འཆི་བ་འདི་ལ་བརྟེན་ནས། སེམས་ཅན་ཐམས་ཅད་ཀྱི་དོན་དུ་སྤྲུལ་པའི་སྐུར་སྐྱེ་ནས། འགྲོ་
དོན་རྒྱ་ཆེན་པོ་འབྱུང་བར་ཤོག་ཅིག །སྤྲུལ་སྐུ་དེ་ཉིད་ཀྱང་མཚན་དཔེ་ལྡན་པ། སྐུ་ཚེ་དང་ཕྲིན་ལས་ལ་བར་ཆད་མི་འབྱུང་ཞིང་། དུས་གསུམ་
རྒྱལ་བའི་གདུང་འཚོ་བ་རིག་འཛིན་ཆེན་པོར་སྐྱེ་བར་གྱུར་ཅིག །ཅེས་རང་གཞན་ཐམས་ཅད་ཀྱིས་དོན་དུ་སྨོན་ལམ་ཡང་ཡང་གདབས། ཡིད་ཀྱིས་

༄༅། །ཀྱང་དེ་ལྟ་བུའི་འདུན་པ་དུང་ངེ་བ་བྱ་ཞིང་། རྩ་དབུ་མ་དངས་སོང་དེ་བར་གསལ་བའི་ནང་ནི། རིག་པའི་ངོ་བོ་ཐིག་ལེ་དཀར་ལ་དམར་
བ༑ སྣུམ་ལ་འདྲིལ་བ། ཡལ་ལ་ཁད་པ་གཅིག་ལྟེ་འོག་ཏུ་ཆོས་འབྱུང་གྲུ་གསུམ་གྱི་མདོར་ཡོད་པར་བསམ་པ། འོག་སྒོ་འུབ་ཀྱི་བཙུམ་ལ་འཐེན་
བས༑ འོག་རླུང་གིས་ཐིག་ལེ་དེ་ཡར་ལ་རང་དབང་མེད་པར་ཕུལ་བ་དང་སྦྲགས་ནས། ཕཊཿཅི་ནུས་ཀྱིས་ཡར་ལ་དྲངས་པས། སྣ་བུག་གཡོན་
གྱི་སྒོར་སླེབ་པ་དང་། རིག་པ་རླུང་དང་སྦྲགས་ནས། སྐད་ཅིག་གིས་མདུན་གྱི་སྤྲུལ་སྐུའི་ཐུགས་ཀར་མདའ་འཕངས་པ་བཞིན་དུ་བསྟིམས་ལ། 
རླུང་རིག་ཚུར་མི་བསྡུ་བར་བཞག །རྣམ་ཤེས་མ་སོང་བར་དུ་ཡང་ཡང་བསྐྱར། དེའི་ངང་ལ་འཕོ་ནུས་ན། ཕྱི་མ་སེམས་ཅན་གྱི་དོན་བྱེད་པའི་
སྤྲུལ་སྐུར་སྐྱེ་བར་ངེས་སོ། །དེའི་ཚེ་རྣལ་འབྱོར་རབ་རྣམས་ཀྱིས་འཕོ་བ་སྐད་ཅིག་མར་རང་བཞིན་སྤྲུལ་སྐུའི་ཞིང་ཁམས་སུ་མཚམས་སྦྱོར་ནུས་ཀྱང་། 

དབང་པོ་དམན་པས་མ་དག་པའི་མངལ་སྒོ་ངན་པ་བཀག་ཅིང་། སྙིང་རྗེ་ཆེན་པོའི་འཕེན་པ་དང་། སྐྱེ་བ་སྤྲུལ་པའི་ལམ་ཁྱེར་ལ་བརྟེན་ཞིང་དག་པའི་
སྐྱེ་གནས་སུ་འཕོ་བ་སྟེ། ཇི་སྐད་དུ། མངལ་སྒོ་དགགས་ནས་རུ་ལོག་དྲན་པར་བྱ། །སྙིང་རུས་དག་སྣང་དགོས་པའི་དུས་གཅིག་ཡིན། །ཞེས་
གསུངས་པས། མ་དག་པའི་མངལ་སྒོ་བཀག་པ་ནི། བར་སྲིད་ཀྱི་འགྲོ་བ་དག་གིས། སྐྱེ་སྲིད་ཀྱི་ལུས་ལེན་པར་འདོད་པའི་ཚེ། ལྷ་མིའི་གནས་
དངོས་མཐོང་བ་དང་། ལྷ་མིན་དང་དུད་འགྲོར་ནགས་ཚལ་མཚོ་གླིང་། དམྱལ་བ་དང་ཡི་དྭགས་ལ་མེའི་འོད་ཟེར་མཛེས་པ་སོགས། མདོར་ན་
འདོད་པར་ཡུལ། གཟུགས་སུ་འོད། གཟུགས་མེད་ཁམས་སུ་སྐྱེ་ན་ཅི་ཡང་མེད་པའི་སེམས་གནས་ལ་དགའ་གདུང་འཆར་ཞིང་། གང་སྐྱེའི་
གནས་ལ་ཡིད་ཆགས་པས་བལྟར་ཕྱིན་པའམ། འཇིགས་སྐྲག་གི་སྣང་བས་དེ་དག་ལ་སྐྱབས་སུ་མཐོང་ནས་སེམས་དར་གཅིག་ཆགས་པ་དང་། 

༄༅། །ལུས་ཚོལ་བའི་སྲེད་པ་སྐྱེ་ལ། དེའི་དུས་སུ་སྐྱེ་གནས་དེར་ཆགས་ཞེན་སྤངས་ཤིང་། མི་འཇུག་པར། ལྷ་མིའི་རྟེན་ཁྱད་
པར་ཅན་གྱི་མངལ་གནས་སུ་འདུན་པ་གཏད་ནས། ཕ་མར་ཆགས་སྡང་མི་སྐྱེ་བར་བླ་མ་ཡབ་ཡུམ་དུ་བསྒོམ། མངལ་གཞལ་ཡས་ཁང་དུ་
བསམ་པའི་ནང་། ཧཱུྃ་ཡིག་སོགས་རྒྱུའི་ས་བོན་གང་རུང་གིས་ཞུགས་ནས། ལྷ་གང་མོས་ཀྱི་གསལ་སྣང་བསྒོམ། ཕྱི་མ་ཆོས་དང་འཕྲད་པར་
སྨོན་ལམ་གདབ། བླ་མ་དང་ཡི་དམ་ལ་གསོལ་བ་དྲག་ཏུ་འདེབས། དད་པ་དག་སྣང་དང་སྙིང་རྗེ་ཡང་ཡང་སྦྱང་བས། སྐྱེ་སྲིད་ཁྱད་པར་ཅན། 
མཆོག་ཐུན་གྱི་དངོས་གྲུབ་ཐོབ་པ་འབྱུང་ངེས་སོ། །དེ་ལྟར་སྤྲུལ་སྐུའི་འཕོ་བ་ཐེབས་ན། ཕྱི་རྟགས་ནམ་མཁར་འཇའ་སྤྲིན་དཔག་བསམ་གྱི་ཤིང་
ལྟ་བུ་དང་། མེ་ཏོག་གི་ཆར་པ་འབེབས་པ་སོགས་འབྱུང་། ནང་རྟགས་སུ་སྣ་བུག་གཡོན་ནས། ཁྲག་ཆུ་སེར། བྱང་སེམས་ཐོན། ཟིལ་

པ་ཕྲོམ་པ་སོགས་འབྱུང་། གསང་རྟགས་སུ། རིང་བསྲེལ་ཕྲ་མོ་མང་པོ་དང་། དབུ་ཐོད་མ་ཞིག་པར་ཧྲིལ་པོ་དང་། ལྷའི་ཕྱག་མཚན་སོགས་
འབྱུང་ངོ་། །བཞི་པ་འདུ་ཤེས་གསུམ་ལྡན་གྱི་འཕོ་བ་ནི། རྩ་དབུ་མ་ལམ་གྱི་འདུ་ཤེས། སེམས་རྣམ་ཤེས་ཀྱི་ཐིག་ལེ་ལ་འགྲོན་པོའི་འདུ་ཤེས། 
རྣམ་ཤེས་བདེ་ཆེན་དག་པའི་ཞིང་ལ་འགྲོ་བའི་འདུ་ཤེས་བྱས་ནས་འཕོ་བའམ། ཡང་ན་འདུ་ཤེས་བཞག་ཚུལ། རང་ལྷར་འདུ་ཤེས། རྩ་དབུ་མ་
ལམ༑ སེམས་རྣམ་ཤེས་མགྲོན་པོ། སངས་རྒྱས་བྱང་སེམས་བསུ་མའི་འདུ་ཤེས་དང་ལྡན་པར་གསུངས། གང་ལྟར་ཡང་། ལམ་འདིས་
ཉམས་སུ་ལེན་བྱ་དངོས་འདི་ཡིན་པས་འོག་ནས་སྟོན་ཏོ། །ལྔ་པ་གཤིན་པོ་རྗེས་འཛིན་ཐུགས་རྗེའི་ལྕགས་ཀྱུའི་འཕོ་བ་ནི། རྟོགས་པ་མཆོག་
ལྡན་གྱི་གང་ཟག་སྣང་སེམས་ལས་སུ་རུང་སྟེ། བར་དོའི་ཤེས་རྒྱུད་མཁྱེན་པའི་རྣལ་འབྱོར་པས་གཞན་འཆི་ཁ་མའམ། བར་དོ་ན་ཡོད་པ་ལ་

༄༅། །འཕོ་བ་འདེབས་པ་དེ་ཡིན། སྤྱིར་གཤིན་པོར་འཕོ་བ་འདེབས་པ་ལ། མཐོང་ལམ་ཐོབ་པ་ཞིག་ངེས་པར་དགོས་ཏེ།
རྗེ་མི་ལས། མཐོང་ལམ་གྱི་བདེན་པ་མ་མཐོང་བར། །གཤིན་པོ་ལ་འཕོ་བ་མ་འདེབས་ཤིག །ཅེས་གསུངས། འོན་ཀྱང་འཕོ་བ་འདེབས་པའི་
དུས་མ་ནོར་བ་དེ། ཕྱི་དབུགས་ཆད་ནས་ནང་དབུགས་མ་ཆད་པའི་དུས་དེ་ཡིན་ཏེ། དེ་ལྟ་བུའི་དུས་ངེས་པ་ཅན་དང་འཕྲད་ན་འཕོ་བའི་མན་ངག་
ལ་ཅུང་ཟད་གོམས་འདྲིས་ཡོད་པ་གང་རུང་རུང་གིས་འཕོ་བ་བཏབ་ན་ཡང་། ཕན་ཐོག་ཆེ་ཞིང་ངན་སོང་གི་སྐྱེ་གནས་ལ་སོགས་པ་དགག་པར་
ནུས་ཏེ། མགྲོན་པོ་ལམ་དུ་ཞུགས་པ་ལ་གྲོགས་ཀྱིས་སྒྱུར་བ་དང་འདྲ། དེ་ལྟར་མ་ཡིན་པར་ལུས་སེམས་བྲལ་ཚར་ནས་འཕོ་བ་དཀའ་སྟེ།
དེ་འདྲ་དེ་ལ་འཕོ་བ་འདེབས་པ་ལ། བར་དོའི་སྐྱེ་གནས་མཁྱེན་པ་ཞིག་དང་། སེམས་ལ་དབང་ཐོབ་པ་ཞིག་དགོས། དེ་ལྟ་བུའི་རྣལ་

འབྱོར་པ་ཞིག་ཡིན་ན་བར་དོ་གདོས་བཅས་ཀྱི་ལུས་དང་བྲལ་བ་དེ་རྐྱེན་གྱིས་སྒྱུར་བར་སླ་བ་ཡིན་པས། བར་དོ་རང་ནས་འཕོ་བ་བཏབ་ན་རྣམ་ཤེས་
དག་པའི་ཞིང་དུ་སྤར་ནུས་པ་ཡིན་གྱི། ཤི་ཚར་ནས་ཀྱང་། ཕུང་པོར་རྣམ་ཤེས་བཀུག་སྟེ་འཕོ་བར་རློམ་པ་ནི་སྙིང་པོ་ཅི་ཡང་མེད་གསུངས། 
སེམས་དཔའ་ཆེན་པོ་འཇིགས་མེད་ཆོས་ཀྱི་དབང་པོས་ད་ལྟའི་བླ་མའམ་སྤྲུལ་སྐུ་ལ་སོགས་པའི་མིང་ཙམ་བཏགས་པ་ཕལ་མོ་ཆེས། གཤིན་
པོར་འཕོ་བ་འདེབས་པ་ནི། བྱམས་སྙིང་རྗེ་བྱང་ཆུབ་སེམས་ཀྱིས་ཀུན་ནས་བསླངས་ཏེ། རང་འདོད་ཀྱི་འཁྲིས་རྩ་བ་ནས་མེད་ན་ནི། བྱང་ཆུབ་
སེམས་ཀྱི་ཀུན་སློང་ལས་གཤིན་པོ་ལའང་ཕན་ཐོགས་ཤས་ཆེ་ཞིང་། རང་ལ་སྒྲིབ་པར་མི་འགྱུར་མོད། དེ་ལྟར་མ་ཡིན་པར་རང་གི་རྙེད་ཚོལ་
གྱི་ཆེད་དུ་ངག་འདོན་ཙམ་ཤེས་པ་ལ་བརྟེན་ནས་འཕོ་བ་འདེབས་ཤིང་། གཤིན་པོའི་ཕོ་རྟ་སོགས་ལེན་པ་ནི་ཤིན་ཏུ་ཐ་ཆད་པ་ཡིན་ཏེ། ཇི་སྐད་

༄༅། །དུ༑ རང་ཐར་པའི་སྐམ་སར་མ་ཕྱིན་པར། །མི་གཞན་གྱི་འདྲེན་སྟོན་བྱེད་པ་དེ། །དེ་གཉིས་ཀྱང་ཅུང་ཟད་ཆ་མ་མཐུན། །
དཔེ་ཆུས་ཁྱེར་མི་ལ་མིས་འཇུས་འདྲ། །ཞེས་པ་ལྟར་དང་། མ་ཟད་བླ་མ་དང་སྤྲུལ་སྐུ་ཆེན་པོས་གོ་སར་ཡོད་པ་རྣམས་ནས་ཀྱང་། གཤིན་
པོའི་འབུལ་བ་བཞེས་པའི་ཚེ། ཐུགས་བསྐྱེད་དང་བསྔོ་སྨོན་གསུང་ཆོག་སོགས་གནད་དུ་འགྲོ་ངེས་རེ་མ་མཛད་ན། ང་དེ་དང་དེ་ལྟ་བུ་ཡིན་ནོ་
སྙམ་པ་ཙམ་གྱིས་ནི་གང་ཡང་མི་འོང་སྟེ། དམ་པ་གོང་མའི་སྐྱེ་སྲིད་འཁྲུལ་མེད་དུ་ཞལ་གྱིས་བཞེས་པའི་སྤྲུལ་པའི་སྐུ་མཆོག་རྣམས་ནས་
ཀྱང་༑ དང་པོ་ཀ་ཁ་ག་ང་ནས་བརྩམས་ཏེ་ཡི་གེའི་ཀློག་སྦྱང་ཚུན་ཆད་ཕལ་པའི་གང་ཟག་རྣམས་དང་ཁྱད་མེད་དུ་སློབ་དགོས་ཀྱིན་འདུག་པས། 
གང་མའི་དུས་མཁྱེན་པའི་ཡི་གེའི་ཀློག་འདོན་བརྗེད་ནས། བསྐྱེད་རྫོགས་ཀྱི་རྣལ་འབྱོར་མ་བརྗེད་པར་ལུས་མེད་ངེས་ཡིན་པས། ཆིབ་གོང་

ཐུབ་ཙམ་ནས་དཀོར་ལ་མི་འབྱོན་པར་ཐུགས་བསྐྱེད་དང་མཚམས་སྒྲུབ་རེ་ལ་ཅུང་ཟད་སློབ་དགོས་སམ་སྙམ་མོ། །ཞེས་གསུངས་པ་རང་འདྲ་
བ་ལ་ཞལ་གདམས་སྙིང་གི་ནོར་བུ་ལགས་སོ། །གཉིས་པ་སྐབས་འདིའི་སྦྱང་ཚུལ་དངོས་ནི། ཐ་མལ་པ་འདུ་ཤེས་སུམ་ལྡན་གྱི་འཕོ་བའམ་
རྣམ་ཤེས་བླ་མའི་འཕོ་བ་ཞེས་བྱ་སྟེ། དྲི་མེད་བཤགས་པའི་རྒྱུད་ལས། འདའ་ཀ་འོད་ཀྱི་གོང་བུ་སྒྲ་ཡི་འཕོ། །ཞེས་དང་། གཞན་ཡང་ཇི་
སྐད་དུ། གནས་སྤྱི་གཙུག་ཉི་ཟླའི་གདན་སྟེང་ན། །ཕ་མཚན་ལྡན་གྱི་བླ་མའི་ཞབས་དྲུང་དུ། །རྩ་དར་དཀར་གྱི་ལམ་ལ་འགྲོ་ཤེས་ན། །
མཚམས་མེད་ལྔ་པོ་བྱས་ཀྱང་གྲོལ། །ཞེས་གསུངས་པ་དང་ཡང་མཐུན། འདི་ཉམས་སུ་ལེན་པ་ལ་སྦྱོར་དངོས་རྗེས་གསུམ། དང་པོ་
སྦྱོར་བ་ནི། དབེན་པའི་གནས་སུ་སྟན་བདེ་བ་ལ་འདུག་ནས་སྐྱབས་ཡུལ་གསལ་ཞིང་སྐྱབས་འགྲོ་དང་སེམས་བསྐྱེད་སྔོན་དུ་འགྲོ་བས་བླ་

༄༅། །མའི་རྣལ་འབྱོར་གྱི་བསྡུ་རིམ་བར་གྲུབ་པར་བྱའོ། །གཉིས་པ་དངོས་གཞི་ལ། ལུས་གནད། ངག་གནད། སེམས་ཀྱི་
གནད་དང་གསུམ། དང་པོ་ལུས་གནད་རྣམ་སྣང་ཆོས་བདུན་ནི། དྲང་པོ་གསུམ་གྱི་ཆིངས་བཅལ། གཉིས་པ་དག་གི་གནད་རླུང་ཁ་སྦྱོར་བུམ་པ་
ཅན་དུ་ལྡིར་བར་བྱའོ། །གསུམ་པ་སེམས་ཀྱི་གནད་ལ་འདུ་ཤེས་གསུམ་ལས། དང་པོ་ལ་རྟེན་དང་བརྟེན་པ་གཉིས་ལས་དང་པོ་རྟེན་ལྷའི་འདུ་
ཤེས་ནི། ཧྲཱིཿ བདག་ཉིད་ཨ་འཐས་སོགས་ནས་ལྷ་བསྒོམ་པའི་བར་གྱིས་བསྟན་ཏེ། དམིགས་པ་རང་ཉིད་གནས་པའི་ས་ཕྱོགས་ཞིང་
ཁམས་བདེ་བ་ཅན་ལྟ་བུར་མོས་པའི་དབུས་སུ། ད་ལྟའི་བད༷ག་ཉི༷ད་ཐ་མལ་ཨ༷་འཐ༷ས་སུ་འཁྲུལ༷་པ༷འི་ཕྱི་ནང་སྣོད་བཅུད་ཀྱི་ཕུ༷ང་པོ༷་འདི༷། རང་
བཞིན་གྱིས་མི་དམིགས་པའི་སྟོང་པ་ཆེན་པོར་སྦྱངས་ཤིང་། དེའི་ངང་ལས་སྙིང་རྗེ་སྒྱུ་མ་ལྟ་བུའི་རྩལ་གདངས་ལས། ཆུ་ནང་དུ་ཟླ་གཟུགས་

ཤར་བ་ལྟར་ཡི་གེ་ཧྲཱིཿདཀར་པོའི་འཕྲོ་འདུ་ཡོངས་སུ་གྱུར་པ་ལས་པདྨ་དང་ཟླ་བའི་གདན་གྱི་སྟེང་དུ། ལྷ་མཆོག་ཐུ༷གས་རྗེ་ཆེ༷ན་པོ་སྤྱ༷ན་ར༷ས་
གཟི༷གས་དབ༷ང་སྐྱོན་གྱིས་མ་གོས་པའི་སྐུ་མདོག་དཀར་པོ། །ཆོས་སྐུ་འགྱུར་བ་མེད་ཅིང་ལོངས་སྐུ་སྙིང་རྗེ་ཚད་མེད་པའི་བདག་ཉིད་དུ་བཞུགས་
པས་ཞལ་གཅིག་དང་། ཚད་མེད་བཞི་དང་ལྡན་པའི་ཕྱག་བཞིའམ། བདེན་གཉིས་ཟུང་འཇུག་ག་ཕྱག་གཉིས་པ་གང་བདེར་སྒོམ་སྟེ། སྔ་
མ་ལྟར་ན། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་འོག་མས་ཤེལ་ཕྲེང་དང་། གཡོན་འོག་མས་པདྨ་དཀར་པོའི་ཡུ་བ་
ནས་འཛིན་པའི་འདབ་མ་སྙན་གྱི་ཐད་དུ་ཁ་བྱེ་བ། ཐབས་ཤེས་ཟུང་དུ་འཇུག་པའི་ཞབས་རྡོ་རྗེའི་སྐྱིལ་དཀྲུང་དུ་བཞུགས་པ། ལོངས་སྤྱོད་
རྫོགས་པའི་རྒྱན་ཆས་བཅུ་གསུམ་གྱིས་བརྒྱན་པའི་ལྷ༷ར་སྒོ༷མ་པ༷འི། སྐུ་ཕྱི་གསལ་ནང་གསལ་སྟོང་གསལ་འཇའ་ཚོན་གྱི་རྣམ་པ་ལྟ་བུར་སྒོམ་

༄༅། །པ་དེ་ཕྱི་ལུས་ཀྱི་སྟོང་ར་ཡིན། གཉིས་པ་དེ་ལ་བརྟེན་པའི་རྩ་དབུ་མ་ལམ་གྱི་འདུ་ཤེས་སྒོམ་པ་ནི། སྙིང་ཀའི་ཡར་གནས་
སོགས་ནས། རྒྱ་མཐོངས་ཞེས་པའི་བར་གྱིས་བསྟན་ཏེ། རང་ལུས་ལྷར་འདུ་ཤེས་པའི་ཁོངས་པའི་སྙི༷ང་ག༷འི་དབུས་ཀྱི་ཡ༷ར་དྲང་པོར་གན༷ས་
པའི་ཡེ༷་ཤེ༷ས་ཀྱི་དབུ༷་མ༷འི་རྒྱུན་ལ༷ས། སྦོམ་ཕྲ་མདའ་སྨྱུག་འབྲིང་ཙམ་པ། ཁྲག་དང་ཆུ་སེར་གྱིས་མ་གོས་པ། ལམ་དམན་པ་དང་ལོག་པར་
མི་འགྲོ་བའི་མཚོན་བྱེད་དྲང་བ། ཆུ་ཤིང་གི་སྡོང་པོ་ལྟ་བུ། མ་རིག་པའི་མུན་པ་བསལ་བའི་བརྡར། གསལ་བ་ཏིལ་གྱི་མར་མེ་ལྟ་བུ། ཆོས་
སྐུ་འགྱུར་བ་མེད་པའི་བརྡར། དྭངས་པ་ནམ་མཁའི་འཇའ་ཚོན་ལྟ་བུ། བགཆགས་ཀྱི་སྒྲིབ་པ་སྲབ་པ་དང་དག་པའི་མཚོན་བྱེད། སྲབ་པ་
པདྨའི་འདབ་མ་ལྟ་བུ། ཡེ་ཤེས་སུམ་ལྡན་དུ་མཚོན་པའི་ཕྱི་དཀར་ལ། ནང་དམར་བ། བར་སྔོ་བའི་འོད་མདངས་འཚེར་བ། སྙིང་ནང་མན་

ཆད་ཇེ་ཕྲར་སོང་བ། ལྟེ་འོག་སོར་བཞིའི་ཐད་ནས། འཁོར་བ་དང་ངན་སོང་གི་སྒོ་འགེགས་པ་མཚོན་པའི་རྭ་རྩེ་ལྟར་ཕུག་རྡུགས་སུ་སོང་བ། 
ཡར་སྤྱི༷་གཙུ༷ག་བདེ༷་བ༷་ཆེ༷ན་པོ༷འི་ཚངས་བུག་ཏུ་ཟུག་ཅིང་། མཐོ་རིས་དང་ཐར་ལམ་མཚོན་པའི་ཆེད། ཁ་བྱེ་བ་རྒྱ༷་མཐོ༷ང་གི་རྣམ་པ་ལྟ་བུའི་ཧར་
རེ་ཡོད་པར་གསལ་བ་དེ། ནང་རྩའི་སྟོང་ར་བྱ་བ་ཡིན། གཉིས་པ་སངས་རྒྱས་བྱང་སེམས་ལ་བསུ་མའི་འདུ་ཤེས་སྒོམ་པ་ནི། ཁར༔ 
འདྲེན་མཆོག་སངས་རྒྱས་སོགས་ནས་བརྩེ་བས་རོལ༔ བར་གྱིས་བསྟན་ཏེ། རང་གི་སྤྱི་བོའི་ཁ༷ར་ཁྲུ་གང་ཙམ་གྱི་སྟེང་གི་ནམ་མཁར་རྨ་བྱ་
ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཟླ་བའི་གདན་གྱི་སྟེང་དུ། ངོ་བོ་མཚུངས་མེད་ཐུགས་རྗེའི་གཏེར་ཆེན་འདྲེན་
མཆོ༷ག་རྩ་བའི་བླ་མ་ཡིན་པ། རྣམ་པ་ས༷ངས་རྒྱ༷ས་སྣ༷ང་བ༷་མཐ༷འ་ཡ༷ས། སྐུ་མདོག་དམར་པོ་སྐུ་ལ་ཆོས་གོས་རྣམ་པ་གསུམ་གསོལ་བ། 

༄༅། །ཞབས་རྡོ་རྗེའི་སྐྱེལ་ཀྲུང་། ཕྱག་གཉིས་མཉམ་བཞག་གི་ཕྱག་རྒྱ་ཅན། མཚན་དཔེའི་འོད་ཟེར་འཕྲོ་བ་དང༷་། བརྒྱུད་
པའི་བླ་མ་ས༷ངས་རྒྱ༷ས་བྱ༷ང་སེ༷མས་ཐམས་ཅད་བདག་གཞན་ལ་ཐུག༷ས་རྗེ༷་བརྩེ༷་བ༷་ཆེན་པོའི་ཞལ་གྱིས་ཕྱོགས། འཛུམ་པའི་སྤྱན་གྱིས་གཟིགས། 
དགྱེས་པའི་ཐུགས་ཀྱིས་དགོངས་ནས། འཁོར་བ་དང་ངན་སོང་གི་སྡུག་བསྔལ་ལས་བསྒྲལ་ཏེ། བདེ་ཆེ་ན་དག་པའི་ཞིང་དུ་འདྲེན་པའི་དེད་དཔོན་
ཆེན་པོར་རོ༷ལ་པའམ་བཞུགས་པར་བསམ། གསུམ་པ་རྣམ་ཤེས་ཐིག་ལེ་ལ་མགྲོན་པོའི་འདུ་ཤེས་ནི། སྙིང་ཀའི་པདྨ་འདབ་བརྒྱད་སོགས་ནས་
གཉིས་སུ་མེད༔ ཨཱཿཕཊ྄ཿབར་གྱིས་བསྟན་ཏེ། རང་ག་སྙིང་གར་དབུ་མའི་ནང་། སྙིང༷་གི༷་རྩ་འདབ་པ༷དྨ༷་དཀར་པོ་འདབ་བརྒྱ༷ད་གྱེ༷ས་པ༷འི་ཟེའུ་
འབྲུའི་དབུས༷། རྣ༷མ་པ༷ར་ཤེ༷ས་པ༷འི་ངོ་བོ་བྱ་མ༷་ས༷ར་གྱི་སྒོ༷་ང༷་ལྟར༷། ཐིག་ལེ་འོད་ལྔ་འདྲེས་པ་རླུང་གི་གདངས་ལས་ལི༷ང་ལི༷ང་འཕ༷ར་བ༷འི་ཟེ༷ར་

མད༷ངས་དེ་ལས། ཐིག་ཆུང་སྲན་མ་ཙམ་ཞིག་ཡ༷ར་འཕྲོ༷ས་པ༷ས་སྣ༷ང་བ༷་མཐ༷འ་ཡ༷ས་ཐུ༷གས་ད༷ང་གཉི༷ས་སུ༷་མེ༷ད་པར་ཐིམ་པར་མོས་ལ། ཨཱ༷ཿ ཕ༷ཊ྄༔ 
བརྗོད་ཊ྄་་བརྗོད་པས་མར་བྱུང་སྙིང་གའི་ཐིག་ལེ་ལ་ཐིམ་པར་བསམ། དེའི་དམིགས་པ་ཁོ་ན་ལ་ཡང་ཡང་སྦྱང་། རྟེན་དེའི་ཆེ་ཆུང་གི་ཚད་ནི། 
ཟབ་དོན་སྙིང་པོ་ལས། ཆུང་བ་སྲན་འབྲུ་ཙམ་མམ། ཆེ་བ་བྱེའུ་སྒོ་ང་ཙམ་དུ་གསུངས། ཁྲིད་གཞུང་ཀ་དག་ཀློང་ཡང་ལས། གང་གི་གཞི་
འཛིན་གྱི་ཐིག་ལེ་ལས། ཐིག་ཕྲན་སྲན་ཆུང་ཙམ་ཡར་སྣང་མཐའི་ཐུགས་ཀར་འཕངས་པ། ཊ྄ས་མར་ཕབ་ནས་གཞི་འཛིན་ལ་ཐིམ་པར་བསམ་
པ་འདི། སྒྲ་སྐད་ཀྱིས་འཕན་པ་ཞེས། ཚེ་བསྲིང་བ་ལ་བསྔགས་གསུངས་སོ། །ཁྱད་པར་སྙིང་གའི་རླུང་སེམས་མི་ཤིག་པའི་ངོ་བོ་ཐིག་
ལེ་གསལ་ཞིང་འཚེར་བ་ལ་ཡུན་དུ། སེམས་རྩེ་གཅིག་ཏུ་བསྒོམ་པས་ཡུལ་སྣང་གཞན་འགེགས་ནས་ཐིག་ལེ་ཁོ་ནར་སེམས་ཟིན་པ་ནི། རླུང་

༄༅། །སེམས་འདུས་པའི་རྟགས་ཡིན་པས། དེ་ལྟར་ཐོག་མར་རླུང་སེམས་བསྡུས་ཏེ་ཡང་ཡང་སྦྱང་ན་རྟགས་ངེས་པར་འབྱུང་ངོ་། །
སྐབས་སུ་བརྒྱུད་པའི་གསོལ་འདེབས་དབྱངས་དང་བཅས་གསོལ་བ་ཕུར་ཚུགས་སུ་གདབ་པ་ནི། ཨོཾ་ཨཱཿཧཱུྃ་ཆོས་སྐུ་སྣང་བ་མཐའ་ཡས་ལ་
གསོལ་བ་འདེབས༔ ཟབ་ལམ་འཕོ་བ་སོགས་ནས། དྲིན་ཆེན་རྩ་བའི་སོགས། ཟབ་ལམ་འཕོ་བ་སོགས། འཇའ་ལུས་ཆོས་སྐུ་འགྲུབ་
པར་བྱིན་གྱིས་རློབས༔ ཅེས་དང་། ཨཱཿཕཊ྄༔ ལན་གསུམ་བཅས་ཡང་ཡང་བསྐྱལ་དམིགས་དང་། བདེ་བ་ཅན་དུ་སོགས། འཕོ་བའི་
ངག་འདོན་གང་འོས་བརྗོད། ཚིག་རྐང་རྗེས་མ་རྣམས་ལན་གསུམ་རེ་མཐར། ཨཱཿཕཊ྄༔ ལན་གསུམ་རེ་སྦྱར་ཞིང་། གྲངས་གསོགས། 
མཚམས་རྣམས་སུ་མགོན་པོ་འོད་དཔག་མེད་ལ་གསོལ་བ་ཡང་ཡང་གདབ་པ་གལ་ཆེའོ། །གསུམ་པ་རྗེས་ཀྱི་བྱ་བ་ནི། ཐུན་བསྡུ་ཚེ། སངས་

རྒྱས་བྱང་སེམས་བརྒྱུད་པའི་བླ་མ་རྣམས་འོད་དཔག་མེད་ལ་ཐིམ། འོད་དཔག་མེད་སྤྱི་བོའི་དབུ་མའི་ནང་ནས་མར་སྙིང་གེའི་ཐིག་ལེ་ལ་ཐིམ། 
སྤྱི་གཙུག་གི་རྩ་ཁ་པདྨ་དཀར་པོ་འདབ་བཞི་པ་ཁ་སྦུབས་པས་བཀབ། རང་ཉིད་མགོན་པོ་ཚེ་དཔག་མེད་བསྒོམ་ལ་ཚེ་འགུགས་པའི་ཏིང་ངེ་འཛིན་
བསྒོམ༑ ངག་ཏུའང་། ཚེ་དཔག་མེད་མགོན་ཐུགས་རྗེའི་སོགས། ཚེ་བདག་རིགས་ལྔ་སོགས། ཤར་ཕྱོགས་དྲི་ཟའི་སོགས། རྒྱས་
བསྡུས་གང་འོས་བརྗོད། མ་ཤེས་ན་སྤྱི་བོར་ཚེ་དཔག་མེད་ལ་སངས་རྒྱས་བྱང་སེམས་ཀྱིས་བསྐོར་ནས་བཞུགས་པར་མོས་པས། ཚེ་
གཟུངས་དང་། ཚེ་བསྙེན་བཟླ་མཐར་སྤྱི་བོའི་ལྷ་ཚོགས་རང་ལ་ཐིམ་ནས། ཚེའི་དངོས་གྲུབ་ཐམས་ཅད་ཐོབ་པར་བསམ་མོ། །དེ་ལྟར་དད་
མོས་ཀྱི་སྦྱངས་ན་མཆོག་དམན་སུ་ཡང་རུང་ནུས་པ་མྱུར་དུ་འབྱིན་པར་ཡང་། གཞུང་རྩ་བ་ལས། དེ་ལྟར་རང་གཞན་ཀུན་གྱི་དོན་ཆེད་དུ༔ 

༄༅། །ནན་ནས་ནན་དུ་ཡང་ཡང་སྦྱང་བ་གཅེས༔ འདི་ནི་མཆོག་གསང་རྒྱལ་པོའི་ཡང་རབ་སྟེ༔ འགྲོ་བའི་དོན་ཀུན་འབད་མེད་
འབྱུང་བ་ཡིན༔ ཞེས་གསུངས་པས། ཟབ་ལམ་འདི་ཉིད་མ་བསྒོམ་པར་སངས་རྒྱས་པའི་ཆོས་ཞེས་དབང་པོ་ཐ་མ་ཡིན་ཀྱང་། ཞག་བདུན་
ཕྲག་ཙམ་དུ་བརྩོན་པས། རྟགས་ངེས་པར་འབྱོངས་ཏེ། གཞུང་རྩ་བ་ལས། ཡང་ཡང་སྦྱངས་པས་རྟགས་མཚན་མྱུར་དུ་འབྱུང་༔ ཞེས་
གསུངས༑ རྟགས་ནི་སྤྱི་བོར་ཟ་བ་དང་། མགོ་ན་བ་དང་། སྐྲང་པ་འབྱུང་བ་དང་། ཆུ་སེར་ཟིམ་པ་དང་། ཚངས་བུག་བུག་པ་དང་། འཇག་
མ་ཚུགས་པའི་བར་དང་། རྨི་ལམ་དུ་ནམ་མཁར་འཕུར་བ་སོགས་འབྱུང་ངོ་། །རྟག་བྱུང་ཕན་ཆད་སྤྱི་གཙུག་གི་རྩ་ཁ་པདྨས་བཀབ་བཞིན་
པའི་དབུ་མའི་ནང་ཐིག་ལེ་གྱེན་ཐུར་གྱིས་སོང་བའི་དམིགས་པ་རྒྱུན་དུ་གོམ་པར་བྱ། མཇུག་དགེ་བ་བསྔོ་ཞིང་། བདེ་སྨོན་ཡང་ཡང་འདོན་

པར་བྱ། བདག་འཆི་བའི་ཚེ་ན་འདུན་པ་སྤྱི་གཙུག་ཏུ། རྩ་བའི་བླ་མ་འོད་དཔག་མེད་དྲན་པའི་ཐུགས་ཀར་གཏད་དགོས་སྙམ་པ། རྒྱུན་དུ་
གོམས་པས་སྐད་ཅིག་མའི་འཕོ་བའམ། འདུན་པའི་འཕོ་བ་ཞེས་བྱའོ། །དེ་ལྟར་འཆི་ནད་མ་ཐེབ་བར་དུ་སྦྱང་བ་གལ་ཆེ། མ་སྦྱང་ན་
ཤེས་པ་ཙམ་གྱིས་འཆི་ཁ་མར་མི་ཕན་ཞིང་། བར་དོ་མི་ཟིན་ཏེ། བླ་མ་གཉན་གྱིས་འཕོ་བ་མ་བསྒོམ་སངས་རྒྱས་ཟེར་ཡང་། བསྒོམ་
དགོས༑ ད་ལྟར་ཤེས་པ་གསལ་དུས་མ་བསྒོམ་ན། ངར་ཆེན་ངར་ཆུང་འཕྲོད་པའི་དུས་སུ་འཕོ་མི་ནུས་ཏེ། ལྐུགས་པས་བརྡ་མཚོན་མི་
ནུས་པ་བཞིན་ནོ། །ཞེས་གསུངས་སོ། །གསུམ་པ་འཆི་ཁ་ལས་སྦྱོར་གྱི་འཕོ་བ་ལ། ལྟས་བརྟགས་པ་དང་། ལས་སྦྱོར་དངོས་གཉིས། 
དང་པོ་ལྟས་བརྟགས་པ་ནི། འཆི་ཁའི་མཚམས་སྦྱོར་གྱི་འཕོ་བ་དངོས། རང་ལ་འཆི་ལྟས་བྱུང་སྟེ། ཅིས་ཀྱང་མི་བཟློག་པར་ཤེས་ཤིང་། 

༄༅། །ཐིམ་རིམ་བྱུང་ཚེ་བྱ་དགོས་ཀྱི། གཞན་དུ་ན་ལུས་ཀྱི་ལྷ་བསད་པའི་ཉེས་པ་ཡོད་པས་ངན་སོང་དུ་འགྲོ་བར་བཤད་དེ། 
རྒྱུད་ལས། དུས་ལ་བབས་ན་འཕོ་བྱ་སྟེ། །དུས་མིན་ལྷ་རྣམས་གསོད་པར་འགྱུར། ཞེས་སོ། །འཆི་ཁའི་ཐིམ་རིམ་ལ། རྒྱུད་ལས་ཕྲ་
བ་ལྔ། རགས་པ་ཉི་ཤུར་གསུངས་ཀྱང་། བསྡུ་ན། དབང་པོ་ལྔ། འབྱུང་བ་ལྔ། སྣང་མཆེད་ཐོབ་གསུམ་གྱི་ཐིམ་ཚུལ་ལོ། །དང་པོ་དབང་
པོ་ལྔའི་ཐིམ་རིམ་ནི། རྣ་བར་སྒྲ་འུར་ཙམ་ལས་མི་ཐོས། དེ་བཞིན་དུ་མིག་གི་ལོང་ལོང་ངེ་ལས་མི་མཐོང་། སྣས་དྲི་བཟང་ངན་མི་ཚོར། ལྕེས་
རོ་མི་མྱོང་། ལུས་ཀྱིས་རེག་བྱ་མ་ཚོར་བར་འགྱུར་བའི་ཚེ། ཐིམ་རིམ་ཕྱི་མ་ཡིན་པས། འདི་དུས་ལམ་པ་ཡིན་ན་ངོ་སྤྲོད་གདབ། མིན་ཀྱང་། 
འཕོ་བ་འདེབས་མཁན་ཡོད་ན་འདེབས་པའི་དུས་མ་ནོར་བ་ཡིན། གཉིས་པ་འབྱུང་བའི་ཐིམ་རིམ་ནི། དང་པོ་ས་ཆུ་ལ་ཐིམ་པས། ཕྱི་རྟགས་

ལུས་སྒུལ་བསྐྱོད་མི་ནུས་ཤིང་ཟུང་མི་ཐུབ། ལུས་ས་ལ་བྱིང་སྙམ་བྱེད། ནང་རྟགས་སུ་སྨིག་རྒྱུ་ལྟ་བུ་སྔོ་མེར་མེར་བ་དང་། སྔོ་རིབ་རིབ་
པ་དང་། ཆར་ཟིམ་དང་། ཆུ་གཡོ་བ་ལྟ་བུ་འབྱུང་། ཆུ་མེ་ལ་ཐིམ་པས། ཕྱི་རྟགས་ཁ་སྣ་སྐམ་ཞིང་ལྕེ་རྐན་ཕུག་ཏུ་འགྲོ། ནང་རྟགས་
དུ་བ་འཕྱུར་བ་དང་དུ་ལྡང་ཆགས་པ་ལྟ་བུ་འབྱུང་། མེ་རླུང་ལ་ཐིམ་པས། ཕྱིའི་རྟགས་སུ་ལུས་ཀྱི་དྲོད་མཐའ་ནས་ཡལ་ཞིང་། ཕོ་བའི་མེ་
དྲོད་ཉམས། ནང་རྟགས་སྲིན་བུ་མེ་ཁྱེར་ལྟ་བུ་དམར་ཙིག་ཙིག་དམར་ཕྲོམ་ཕྲོམ་འབྱུང་། རླུང་རྣམ་ཤེས་ལ་ཐིམ་པས། ཕྱི་རྟགས་སུ་
དབུགས་ཕྱིར་རིང་དུ་རྒྱུ་ཞིང་
 ནང་དུ་བསྡུད་མི་ཤེས་པས་རགས་པའི་རྒྱུ་བ་ཆད། ནང་རྟགས་མེ་འབར་བ་དང་། སྒྲོན་མེའི་ཕྲེང་བ་

༄༅། །ལྟ་བུ་འབྱུང་། དེ་ལྟར་ཐིམ་རིམ་དེ་རྣམས་ལུས་ཀྱི་གནས་སུ་ས་ལ་སོགས་པའི་འབྱུང་བ་རྣམས་མེད་པར་འགྱུར་བའམ་
གནས་འཕོ་བའི་དོན་མ་ཡིན། དབུ་མའི་ཡེ་ཤེས་ཀྱི་རླུང་སྟོབས་སུ་གྱུར་པས། འབྱུང་བ་སོ་སོའི་ལས་རླུང་བཅོམ་པས། རྟེན་ཐིམ་པས་བརྟེན་
པ་ཡང་ངེས་པར་ཐིམ་པ་སྟེ་སྲ་བ་སོགས་སུ་སྣང་བའི་རྣམ་ཤེས་སོགས་རང་གི་བག་ཆགས་དབུ་མ་ལ་བཞག་པས་འགགས་ཏེ། རུས་པ་སོགས་
སྲ་བ་ཤས་ཆེ་བའི་ཁམས་རྟེན་རླུང་དང་བརྟེན་པ་རྣམ་ཤེས་བྲལ་བར་བྱས་ཏེ། སའི་དྭངས་མ་ཆུའི་དྭངས་མ་སོགས་ལ་ཐིམ་པའི་དོན་ཡིན། རླུང་
རྣམ་ཤེས་ལ་ཐིམ་པ་ནི། རླུང་གི་དྭངས་མས་སྲོག་རྩ་རགས་པའི་བར་གྱི་ལུས་ཐམས་ཅད་དོར་བས་སྲོག་རྩའི་ནང་གི་འོད་ལྔའི་སྦུ་གུ་ཅན་གྱི་རྩ་ལྔ་ལ་
ཞུགས་ནས་ཡིད་ཀྱི་སྣང་བ་དང་རོ་གཅིག་ཏུ་འདྲེས་པ་ཡིན། རྣམ་ཤེས་ནམ་མཁའ་ལ་ཐིམ་པ་ནི། རྣམ་ཤེས་དངོས་མེད་དུ་གྱུར་པའི་དོན་མ་ཡིན། 

རྣམ་ཤེས་མཁའ་ལྟར་དྭངས་ཤིང་མཚོན་དུ་མེད་པའི་དོན་ཡིན་ནོ། །གསུམ་པ་སྣང་མཆེད་ཐོབ་གསུམ་གྱི་ཐིམ་ཚུལ་ནི། དེ་ལྟར་ཕྲ་རགས་ཐིམ་
པའི་རྗེས། དབུ་མའི་ཡར་སྣེའི་ཁམས་དཀར་ཆའི་དྭངས་མ་ཐུར་དུ་བབས་ནས་སྙིང་གར་སླེབ་པ་ན་ཐབས་ཀྱི་རང་བཞིན་ཞེ་སྡང་ལས་གྱུར་པའི་རྟོག་
པ་སོ་གསུམ་འགགས། དེའི་ཚེ་ཁམས་དཀར་པོ་དང་འབྲེལ་བའི་དབང་གིས་ཕྱི་རྟགས་སུ་ནམ་མཁའ་ལ་ཟླ་འོད་ཀྱིས་ཁྱབ་པ་ལྟ་བུ་སྐྱ་ལམ་པ་
འབྱུང་༑ གཟུང་བའི་རྣམ་རྟོག་རགས་པ་བྲལ་བ་སྟོང་པའི་འོད་གསལ། སེམས་ཤིན་ཏུ་གསལ་བར་སྣང་བས་ན། སྣང་བའི་ཡེ་ཤེས་ཞེས་བྱ་
བ་སྐད་ཅིག་མ་དང་པོའོ། །དེ་ནས་དབུ་མའི་མར་སྣེའི་ཁམས་དམར་ཆ་གྱེན་དུ་སོང་ནས་སྣང་བའི་ཡེ་ཤེས་མཆེད་པ་ལ་ཐིམ་པས་ཤེས་རབ་ཀྱི་རང་
བཞིན༑ འདོད་ཆགས་ལས་གྱུར་པའི་རྟོག་པ་བཞི་བཅུ་འགགས། དེའི་ཚེ་ཁམས་དམར་པོ་དང་འབྲེལ་བའི་དབང་གིས། ཕྱི་རྟགས་ནམ་

༄༅། །མཁའ་ལ་ཉི་འོད་ཀྱིས་ཁྱབ་པ་བཞིན་དམར་ལམ་པ་འབྱུང་། འཛིན་པའི་རྣམ་རྟོག་རགས་པ་བྲལ་བས། ཆེས་སྟོང་པའི་
འོད་གསལ། སེམས་ཤིན་ཏུ་གསལ་བར་སྣང་བས་སྣང་བ་མཆེད་པའི་ཡེ་ཤེས་ཞེས་བྱ་བ་སྐད་ཅིག་མ་གཉིས་པའོ། །དྭངས་མ་དཀར་དམར་སྙིང་
གར་འཕྲད་པས་འཆེད་པའི་ཡེ་ཤེས་ཐོབ་པ་ལ་ཐིམ་གཏི་མུག་གི་རྟོག་པ་བདུན་འགགས། དཀར་དམར་གྱི་ནུས་པ་དབྱིངས་སུ་ཡལ་ཏེ། སྲོག་རླུང་
གི་ཆ་ཤས་ལུས་པའི་དབང་གིས་ཕྱི་རྟགས་སུ་ནམ་མཁའ་ལ་མུན་ནག་གིས་ཁྱབ་པ་ལྟ་བུ་ནག་ལམ་པ་འབྱུང་། ཤིན་ཏུ་ཕྲ་བའི་གཟུང་འཛིན་གྱི་རྟོག་པ་
ཐམས་ཅད་དང་བྲལ་བས་སྟོང་པ་ཆེན་པོའི་འོད་གསལ་གཉིས་འཛིན་གྱི་མཚན་མ་ཐམས་ཅད་བྲལ་བས། སེམས་འགགས་པ་ལ་ཉེ་བས་ཐོབ་པའི་
ཡེ་ཤེས་ཞེས་བྱ་བ་སྐད་ཅིག་མ་གསུམ་པའོ། །དེ་ནས་སྙིང་གའི་རྩ་དར་དཀར་གྱི་སྐུད་པ་འདྲ་བའི་ནང་དུ་ཨ་ཧཾ་རྫོགས་པར་ཐིམ་པས་ཐོབ་པའི་ཡེ་

ཤེས་ཀྱང་འཆི་བ་འོད་གསལ་ལ་ཐིམ་པས། ཚེ་འདིའི་བསྡུས་པའི་རྣམ་རྟོག་དང་ཀུན་རྫོབ་ཀྱི་བག་ཆགས་ཐམས་ཅད་འོད་གསལ་དུ་ཐིམ། ཚེ་
རབས་གཞན་གྱིས་བསྡུས་པ་རྣམས་མ་ཤར་རེ་ཞིག་གཟུང་འཛིན་གྱི་སྣང་བ་དང་། སྣང་བ་གསུམ་ཡང་འགགས་པས་ཕྱི་རྟགས་སུ་རྐྱེན་བྲལ་
གྱི་ནམ་མཁའ་གཡའ་དག་པ་ལྟ་བུ་དང་། ནང་རྟགས་སུ་རྣམ་པར་མི་རྟོག་པའི་ཏིང་ངེ་འཛིན་ལ་ཡུད་ཙམ་གནས་པ་ནི། ཐམས་ཅད་སྟོང་
པའི་འོད་གསལ་ཉེ་བར་ཐོབ་པའི་ཡེ་ཤེས་ཞེས་བྱ་བ་སྐད་ཅིག་མ་བཞི་པ་ཡིན་ལ། དེའི་ཚེ་ནང་དབུགས་ཆད་པ་ཡིན། སྐབས་འདིར་ངོ་
ཤེས་ནས་མཉམ་པར་འཇོག་ནུས་ན་སྔར་བཤད་པ་བཞིན་རབ་ཆོས་སྐུའི་འཕོ་བ་ཞེས་བར་དོ་མེད་པར་ཡར་གྱི་ཟང་ཐལ་ལ་འཚང་རྒྱ། དེ་ནས་
རིམ་བཞིན་ཆོས་ཉིད་བར་དོ་དང་སྲིད་པའི་བར་དོ་སོགས་འཆར་བ་ཡིན་ཡང་། དེ་དག་དངོས་གཞིའི་ཆ་ལགས་ཡིན་པས་འདིར་མི་སྤྲོའོ། །

༄༅། །གཉིས་པ་ལས་སྦྱོར་དངོས་ལ། སྦྱོར་དངོས་གཉིས་ལས། དང་པོ་སྦྱོར་བ་ནི། འཆི་བ་ལ་ཐུག་ཚེ། རང་ལ་ཅི་ཡོད་ཀྱི་
དངོས་པོ། །དགེ་ཕྱོགས་ལ་གཏོང་བའམ། ཡིད་ཀྱིས་བླ་མ་དཀོན་མཆོག་རྒྱལ་བ་སྲས་བཅས་ལ་མཆོད་པའི་ཚུལ་དུ་ཡང་ཡང་འབུལ། དེང་
ཕྱིན་ཆད་སྒྱུ་ལུས་གཡར་པོ་འདི་ནི་བོར་རན་པས། ནོར་རྫས་ལོངས་སྤྱོད་ལ་སྤྱོད་མཁན་མེད་པས། བདག་ཏུ་མི་འཛིན་པར། གཞན་རྣམས་
ལ་ཅི་དགར་ཕན་ཐོགས་པར་གྱུར་ཅིག་སྙམ་པས་ཚེ་འདིའི་ཞེན་པ་ཐམས་ཅད་རྦད་ཀྱིས་བཅད། སྔར་བྱས་ཀྱི་སྡིག་ལྟུང་ལ་བཤགས་སྡོམ་དྲག་
ཏུ་བྱ་ཞིང་། གསོ་སྦྱོང་དང་དབང་བླངས། སྔར་བྱས་སོགས་ཀྱི་དགེ་རྩ་ཐམས་ཅད་རྫོགས་བྱང་དུ་བསྔོ། དགེ་བ་ལ་སྟོབས་ཆེ་བའི་འདུ་ཤེས་
དང་༑ སྡིག་པ་འདགས་སྐྱེན་ཞིང་ཆུང་བའི་འདུ་ཤེས་དང་། ད་རིས་འཆི་བ་འདི་བླ་མའི་གདམས་ངག་ལ་བརྟེན་ནས་དག་པ་བདེ་ཆེན་ཞིང་དུ་

རྩལ་ཆེན་གྱི་མདའ་འཕངས་པ་ལྟར་འགྲོ་བ་ཡིན་པས་ང་རེ་དགའ། ད་ནི་འཁོར་བ་སྡུག་བསྔལ་གྱི་རང་བཞིན་ཅན་འདི་ལས་ཐར་ངེས་པ་ཞིག་དགོས་
གདམས་ངག་སྒོམས་པའི་དོན་གོ་ཆོད་ངེས་པ་བྱ་སྙམ་པའི་དམ་བཅའ་བཟུང་། བླ་མ་མཆེད་གྲོགས་སོགས་ལ་འཕོ་བའི་གསལ་འདེབས་བཅོལ། 
མགོ་བྱང་དུ་བསྟན། གཞོག་གཡས་སར་ཕབ། སྐྱབས་སེམས་ཡིད་ལ་བྱའོ། །གཉིས་པ་དངོས་གཞི་ནི། གོང་དུ་བསྟན་པའི་སྒོ་དགུ་
ཐམས་ཅད་སྣང་མཐའི་ཐུགས་ཀ་ནས་འཕྲོས་པའི་ཧཱུྃ་རེ་རེས་ཁྲིག་གིས་བཀག་པར་བསམ་ལ། ངག་ཏུ་ཧྲཱིཿབདག་ཉིད་ལྷ་གསལ་བླ་མའི་
ཐུགས་ཀ་ནས༔ སོགས་ནས་སྒོ་ཆོད་ཅིག༔ ཅེས་དང་། ཧཱུྃ་དགུ་བགྲངས། དེ་ནས་འདུ་ཤེས་སུམ་ལྡན་གྱི་དམིགས་རིམ་སྦྱང་བའི་སྐབས་
སུ་བསྟན་པ་ལྟར་གསལ་འདེབས་ཤིང་། གཞི་འཛིན་གྱི་ཐིག་ལེ་རིལ་པོ། སྣང་མཐའི་ཐུགས་ཀར་འཕེན་པ་ལ། རླུང་སེམས་ཅིག་དྲིལ་དུ་

༄༅། །ཡང་ཡང་བྱ་བ་ལས། མར་ཕབ་པའི་དམིགས་པ་ཡིད་ལ་མི་བྱ་བར་འཕོ་དགོས་སོ། །ཡང་རང་གི་ལས་སྦྱོར་དུས་སུ། 
གཅིག་ཆར་གྱི་འཕོ་བ་ཞེས། འོག་རླུང་དྲག་ཏུ་འཐེན། སྟེང་རླུང་སང་གིས་བུས། སྒལ་ཚིགས་ཡང་ཡང་བཏེག་ཅིང་། ལུས་ཤེད་སྟོད་དུ་རྫོང་། 
མིག་གྱེན་ལ་བཟློག །ཡིད་དམིགས་རླུང་གསུམ་སྤྱི་བོར་དྲིལ་ལ། བརྒྱལ་ཐབས་སུ་མཉམ་པར་བཞག །རླུང་སྟོད་དུ་རྫོངས་བཞིན་པའི་ངང་དུ། 
ཤི་བའི་བར་དུ་བསམ་པ་གཞན་གྱིས་བར་མ་ཆོད་པར་འཕོ་ན། སྐད་ཅིག་མའི་འཕོ་བའམ། བཙན་ཐབས་ཀྱི་འཕོ་བ་ཞེས་ཤིན་ཏུ་ཟབ་པོ། །དེ་
ལྟར་གྱི་འཕོ་བའི་རིམ་པ་རང་གི་ཡིད་ལ་གསལ་མ་ནུས་ན། བླ་མ་མཆེད་གྲོགས་ཀྱིས་གསལ་འདེབས་བྱ་བ་ནི། གཤིན་པོ་རྗེས་འཛིན་གྱི་སྐབས་
དང་འདྲ་ཞིང་། མ་ཟད་རང་གིས་ཚེ་འདས་གཞན་ལ་འཕོ་བ་བྱེད་པའི་སྐབས་སུ་ཡང་ཕྱི་དབུགས་ཆད་མ་ཐག་དང་འཕྲད་ན། འཕོ་བར་གོམས་

འདྲིས་ཅུང་ཟད་ཡོད་པ་སུ་གང་རུང་གི་འཕོ་བ་བྱས་ན་ངན་སོང་གི་སྒོ་ཁེགས་པར་གསུངས་པས་ཕན་ཆེ། ཁྱད་པར་བྱམས་སྙིང་རྗེ་བསྒོམ་པ་གལ་
ཆེ༑ གཞུང་རྩ་བ་ལས། ཚེ་འདས་གྲིབ་ཆེན་རྣམས་ལ་ཐོག་མ་རུ༔ སྒྲིབ་སྦྱངས་གཟུངས་ཀྱི་ཁྲུས་རྣམས་རྫོགས་པར་བྱ༔ གང་ཟག་
ཡིན་ན་རྣམ་ཤེས་རང་ལ་བསྟིམ༔ རང་དང་དབྱེར་མེད་ཡི་དམ་ལྷ་ལ་བསྟིམ༔ ཕལ་པ་ཡིན་ན་རོ་ཡི་སྤྱི་བོ་རུ༔ སངས་རྒྱས་སྣང་བ་
མཐའ་ཡས་སྒོམས་ལ་འཕོ༔ ཞེས་གསུངས་པ་ལྟར། སྒྲིབ་སྦྱངས་གཟུངས་ཁྲུས་དབང་བསྐུར་སོགས་བྱས་ནས། སྤྱི་བོའི་སྐྲ་འཐེན། 
སེན་ཏོས་བརྒྱབ་རྩ་བར་སངས་རྒྱས་བྱང་སེམས་དང་། ཁོ་རང་གི་དད་པ་སུ་ཡོད་ཀྱི་མཚན་བརྗོད་ལ། ཁྱོད་བསུ་མར་བཞུགས་ཡོད་འདིར་
ཤོག་ཅིག་ཅེས་བརྗོད་པས་རྣམ་ཤེས་འཕོ་བར་གསུང་ཕྱིར་དེ་ལྟར་བྱ་ཞིང་། དམིགས་རིམ་ནི་སྦྱང་བའི་སྐབས་བཞིན་ཁོ་ན་ལ། རང་གཞན་

༄༅། །ཁ་བསྒྱུར་བ་ཙམ་ལས་གཞན་གཅིག་པས། ངག་ཏུ། སྒོ་མཆོག་ཐར་པའི་ཚངས་ལམ་ཕྱེས་ཀྱིས་ཉོན༔ ཞེས་དང་། ཧྲཱིཿ 
ཚེ་འདས་ཨ་འཐས་སོགས་དང་། ཧྲཱིཿ དག་པ་བདེ་བ་ཆེན་པོའི་སོགས། གནས་མཆོག་རི་བོ་ཏ་ལའི་སོགས། རྔ་ཡབ་པདྨ་འོད་ཀྱི་སོགས།
སྤྱི་གཙུག་ཉི་ཟླ་སོགས། འཕགས་མཆོག་རྒྱལ་བའི་སོགས་ནས། བྱིན་གྱིས་རློབས༔ ཨཱཿཕཊ྄༔ ཅེས་ཚེ་འདས་དད་པའི་ཤུགས་ཀྱིས་
སོགས་ཁ་བསྒྱུར་ལ། སྙིང་གའི་ཐིག་ལེ་དེ་ཨཱཿཕཊ྄༔ བརྗོད་པས་ཇེ་མཐོར་སོང་། སྤྱི་གཙུག་ནས་ཡར་སྣང་མཐའི་ཐུགས་ཀར་རིམ་གྱིས་
ཐིམ་པར་བསམ་ལ་ཡང་ཡང་བསྐྱར་མར་གཏན་ནས་མི་ཕབ་པར། གྲངས་སོགས་གསོག་པས། སྐྲ་བྱི་བ་ཆུ་སེར་ཐོན་པ་སོགས་འབྱུང་། 
མཐར་བདེ་བ་ཅན་དུ་གཤེགས་པར་མོས་པའམ་མི་དམིགས་པའི་ངང་ལ་བཞག་གོ། །གཤིན་པོའི་ལུས་ཀྱི་དྲོད་མ་བྲལ་བར། ཕུང་པོའི་སྨད་

ལ་རེག་པ་སོགས་སྤངས་དགོས་པར་གསུངས་སོ། །བཞི་པ་དགོས་ཆེད་ཕན་ཡོན་བསྟན་པ་ནི། དེ་ལྟ་འཕོ་བ་སྦྱངས་ཞིང་ལས་ལ་སྦྱོར་
བས༑ སྐྱེ་གནས་ངན་པའི་ལུས་མི་ལེན་ཞིང་། སྔོན་གྱི་དགེ་བའི་བག་ཆགས་འཕྲོ་མཐུད་ནས་ཡུར་བ་རྐང་ཆད་པར། ཝ་འཛུགས་པ་
ལྟར་འགྱུར་བས། རང་གཞན་གྱི་དོན་དུ་ཟབ་མོའི་ལམ་འདིར་བརྩོན་པར་བྱས་ན་འདི་ཕྱིའི་དོན་ཆེན་པོ་བློ་བདེ་བླག་ཏུ་འགྲུབ་པའི་ཚུལ། རྡོ་
རྗེ་གདན་བཞི་ལས། ཉེས་པ་ཀུན་གྱིས་གོས་པ་ཡང་། །འཕོ་བའི་སྦྱོར་བ་སྦྱོར་བས་གྲོལ། །ཞེས་དང་། ཨུ་རྒྱན་ཆེན་པོ་ནས། འཕོ་
བ་སྐར་ཁུང་མདའ་འཕངས་ནི། །འོད་ཀྱི་གོང་བུ་སྒྲ་ཡིས་འཕོ། །ཞེས་དང་། གཞུང་རྩ་བ་ལས། ཕན་པའི་འགྲོ་དོན་རླབས་ཆེན་འདི་ཡིས་
འབྱུང་༔ འདི་ལྟར་མཆོག་གསང་རྒྱལ་པོ་ནོར་བུ་འདི༔ རྙེད་ནས་ཡལ་བར་མ་དོར་དོན་ཆེན་སྤྱོད༔ ཅེས་གསུངས། དེ་ལྟར་རྒྱལ་བ་རྡོ་རྗེ་

༄༅། །འཆང་གིས་ཡང་ཡང་བསྔགས་པའི། སྡིག་པོ་ཆེ་མ་བསྒོམ་པར་བཙན་ཐབས་སུ་འཚང་རྒྱ་བའི་གདམས་པ། བྱ་སླ་ལ་
ཆོད་ཆེ་བ། ཚེགས་མེད་ཅིང་འགྲུབ་མྱུར་བ། ཟབ་ལ་དོན་ཆེ་བའི་མན་ངག །རྡོ་རྗེ་ཐེག་པའི་ཐབས་མཁས། ཁྱད་པར་བའི་གསང་ལམ་ཟབ་
མོ༑ རྡོ་རྗེ་འཆང་ནས། རྩ་བའི་བླ་མའི་བར་རིག་འཛིན་རྩལ་འཆང་རྣམས་ཀྱིས། མ་བསྒོམ་པར་འཚང་རྒྱ་བའི་ཆོས་ཞེས་སྒྲ་ཇི་བཞིན་པར་
ཚད་མ་གསུམ་དང་། དགོངས་ཉམས་ཟབ་མོས་ལེགས་པར་གྲུབ་པའི་གནད་འདིར་ཡིད་ཆེས་དང་ལྡན་པ་ལགས་ན་མཆོག་དམན་ཀུན་གྱིས་
ཉམས་ལེན་གྱི་སྙིང་པོར་རྒྱུན་ཆགས་སུ་ཡི་དམ་དུ་འཆའ་བར་བྱ་བ་ཕན་པའི་སྙིང་གཏམ་ཟབ་མོའོ། །འཕོ་ཁྲིད་འདི་དངོས་གཞིའི་ཆ་ལག་
ཡིན་པས། ཟབ་ལམ་རིག་པའི་མེ་ལོང་སོགས་ལས། དེར་བཞག་པར་མཛད་ཀྱང་། འདིར་དགོས་དབང་དང་། བླ་མ་གོང་མ་རྣམས་

ཀྱི་ཕྱག་སྲོལ་ལ་འདིར་མཛད་ཅིང་། སྔོན་འགྲོ་ཆོས་བདུན་ཞེས་གྲགས་པ་ལྟར། ཁྲིད་གཞུང་གདམས་སྙིང་ལས་བྱུང་བས་བཀོད་པའོ། །
དེ་ཡན་ཆད་ཀྱིས་ཟབ་ལམ་འཕོ་བ་མ་བསྒོམ་སངས་རྒྱས་ཀྱི་ཁྲིད་སོང་། དེ་ལྟར་མཚམས་སྦྱོར་གྱི་ཁྲིད་གཉིས་བཅས་ཆོས་བདུན་གྲུབ་བོ། 
རྨོངས་མུན་སྲིད་པའི་སྡུག་བསྔལ་ཁྲོད་ན་དལ་འབྱོར་ལུས་འདི་ཆུད་གཟོན་པའི། །ཚེ་འདིར་ཞེན་པའི་རྟག་འཛིན་རབ་བྲལ་རྒྱུ་འབྲས་བདེན་པའི་
ཚུལ་མཐོང་ནས། །མཆོག་གསུམ་གཏན་དུ་མི་འབྲལ་བྱང་ཆུབ་སྤྱོད་པས་སྒྲིབ་གྲོལ་ཚོགས་གཉིས་རྫོགས། བླ་མེད་བླ་མའི་རང་ཞལ་མཇལ་
ནས་སྐུ་བཞིའི་དབང་ཕྱུག་ཉིད་གྱུར་ཅིག །ཅེས་ཐུན་མོང་ཕྱིའི་སྔོན་འགྲོའི་རིམ་པ་འདི་རིགས་ཐམས་ཅད་མཁྱེན་པ་འཇིགས་མེད་ཀུན་བཟང་
རྣམ་རྒྱལ་གྱི་ཞལ་རྒྱུན། དགེ་བའི་བཤེས་གཉེན་ཆེན་པོ་འཇིགས་མེད་མདོ་སྔགས་བསྟན་འཛིན་གྱི་ཟིན་བྲིས་སུ་བཏབ་པ་གཞིར་བཞག །ཀཿ

༄༅། །ཐོག་སྔ་རབས་པའི་མཁས་གྲུབ་ཆེན་པོ་རྣམས་ཀྱི་གསུང་གིས་ཁ་བསྐང་། སེམས་དཔའ་ཆེན་པོ་འཇིགས་མེད་ཆོས་ཀྱི་དབང་
པོའི་གསུང་ལས་ཀྱང་བསྟན་བྱ་ཅི་རིགས་ཀྱིས་ཟུར་བརྒྱན་ཏེ། སྙན་བརྒྱུད་གཙོ་བོར་བགྱིས་ནས་རང་བློའི་འཁྲུལ་རྟོག་ཀུན་རྨོངས་ངན་པས་མ་
བསད་པར་སྔོན་བྱོན་མཁས་གྲུབ་ཚད་མའི་བཀའ་ལུང་རྣམས་ལ་བརྡའ་རྙིང་གི་ཚིག་རིས་སོགས་ཅུང་ཟད་རེ་འདྲེས་པའང་བཅོས་བསྒྱུར་མེད་པར་
བྲིས་པ་ཡིན་པས་བྱིན་བརླབས་ཆེ་བར་གྱུར་ཕྱིར་ཆོས་འདིར་འཇུག་འདོད་རེ་ཡོད་ན་ཡིད་བརྟན་འཆའ་བའི་གནས་སོ།། ༈ །།གསུམ་
པ་ཐུན་མོང་མ་ཡིན་པའི་སྔོན་འགྲོ་ལ་གཉིས་ཏེ། སྤྱི་དང་། ཁྱད་པར་རོ། །དང་པོ་སྤྱི་ལྟར་ལ་ཕྱི་ནང་གསང་བ་གསུམ་སོགས་བསྐྱེད་
རྫོགས་ཀྱི་རྣལ་འབྱོར་བསྒོམ་པའི་རིམ་པ་སོགས་གང་གི་དབང་བཞིའི་སྐབས་སུ་བསྟན་པ་དང་། ཁྱད་པར་གྱི་སྔོན་འགྲོ་རྣམས་ནི་འོག་ནས་

རིམ་པར་སྟོན་ནོ། །གཉིས་པ་བྱེ་བྲག་དབང་གསུམ་པ་ལས་བྱུང་བའི། རང་ལུས་ཐབས་ལྡན། གཏུམ་མོའི་གདམས་པའི་གབ་དོན་སྟོང་
ཆེན་ནམ་མཁའི་གཏུམ་མོ་གོམས་པས། ཕྱི་རླུང་གི་སྦྱོར་བས་སྲོག་ཐུར་དབུ་མའི་དབྱིངས་སུ་བསྲེས་པ་དང་། ནང་བདེ་སྟོང་གི་སྦྱོར་བས་
སྣང་སེམས་ཆོས་ཉིད་དུ་བསྲེས་པ་ལ་གོམས་པ་མན་ངག་ལྟར་བྱ་བ། གཞན་ལུས་ཕྱག་རྒྱ་ལ་བརྟེན་ནས། དངོས་གཞི་དབབ་བསྐྱིལ་
འདྲེན་ལྡོག་འགྲེམས་པ་བབ་གཞིལ་གྱི་གནད་བདུན་དང་། སྦ་བཞིའི་གནད་དང་རྡོ་རྗེ་དབའ་རླབས་ཀྱི་གདམས་ངག་ལ་བརྟེན་པའི་ཉེ་རྒྱུའི་
སྤྱོད་པ་ཡན་ལག་ཚང་བའི་ལམ་གྱིས་ཟུང་འཇུག་གི་གོ་འཕང་ལ་མྱུར་དུ་སྦྱོར་བ་རྫོགས་རིམ་རང་ལམ་གྱི་ཚུལ་དང་བཅས་པ་ཁོ་བོའི་ཟིན་
བྲིས་ལས་བཤད་པ་དང་། ལག་ལེན་གྱི་རིམ་པ་ཁྲིད་གཞུང་རིག་འཛིན་ལམ་བཟང་ལས་ཤེས་པར་བྱའོ།། །།

༄༅། །འཇ༷མ་དཔ༷ལ་སྒྱུ་འཕྲུལ་དྲྭ་བའི་དགོངས་པའི་ཀློང་ཆེན་པོ། །མངོན་སུམ་རིག་པའི་རྡོ༷་རྗེ༷་ཉི་མ་བརྒྱ་པའི་འོད། །སྙན་རྒྱུད་
གདམས་པའི་ཟེར་ཕྲེང་བདག་པོའི་པད་ཚལ་དུ། །སྤྲོ་མཛད་རྣམ་འདྲེན་བླ་མས་ཚེ་རབས་ཀུན་ཏུ་སྐྱོངས། །རྩ་བའི་ས་བཅད་གཉིས་པ། 
དངོས་གཞི་ཟག་མེད་ཡེ་ཤེས་རྒྱུད་ལ་སྐྱེ་ཚུལ་ཁྲེགས་ཆོད་ཀྱི་གདམས་པ་ནི། སངས་རྒྱས་མཉམ་སྦྱོར་གྱི་རྒྱུད་ལས། ཡེ་ཐོག་གདོད་མའི་
ཀུན་གཞི་འདི། །ཀུན་བཟང་ཐུགས་དང་སྦྱོར་བའི་ཐབས། །དད་ལྡན་ལམ་འདིར་འཇུག་པ་ཡི། །ཁྲེགས་ཆོད་གདམས་པ་བཤད་པར་བྱ། །
ཞེས་གསུངས་པའི་དོན་ལ་ཁྱད་པར་གྱིས་སྔོན་འགྲོས་སེམས་ཀྱི་ཁང་བུ་གཏིབ་པ། དངོས་གཞིའི་རིག་པ་རང་ངོ་སྤྲོད་པ། རྗེས་བོགས་དབྱུང་
ཞིང་ཉམས་ཀྱི་སྐྱོང་ཚུལ་དང་གསུམ། དང་པོ་ཐུན་མོང་མ་ཡིན་པ་རྫོགས་རིམ་རང་གི་ཁྱད་པར་གྱི་སྔོན་འགྲོ་སེམས་ཀྱི་ཁང་བུ་གཏིབ་པ་ལ། 

བློ་རྟུལ་པོ་པ་རྣམས་ཀྱི་ངོར་གཙོ་བོར་སྟོན་པ་ཐོག་མར་ཞི་གནས་སྒྲུབ་ཚུལ་དང་། བློ་རྣོན་པོ་རྣམས་ཀྱི་ངོར་གཙོ་བོར་སྟོན་པ་ཐོག་མར་ཞི་ལྷག་
ཟུང་འཇུག་གི་སྔོན་འགྲོ་གཏན་ལ་དབབས་པའོ། །དང་པོ་བློ་རིམ་གྱི་པ་ལ་ལྟོས་ནས་ཐོག་མར་ཞི་གནས་སྒྲུབ་ཚུལ་ལ། ཀློང་གསལ་རྡོ་རྗེ་སྙིང་
པོའི་རང་གཞུང་ན། ཞི་གནས་འདི་རྩ་རྒྱུད་ལས། སྐབས་སུ་དྲག་པོའི་ལྷའམ་སྔགས༔ དམིགས་གཏད་བཅས་པའི་བསམ་གཏན་བྱ༔ 
ཞེས་དང་། ཐེག་དགུའི་འཇུག་ཁྲིད་ཙམ་ལས་རྒྱ་ཆེར་མི་འབྱུང་ཡང་། ཀཿཐོག་སྔ་རབས་པའི་ཁྲིད་ཚུལ། ཁྲིད་གཞུང་གདམས་སྙིང་ལས་
རྒྱ་ཆེར་བསྟན་པ་བཞིན། འདིར་སྔོན་གྱི་ཁྲིད་རྒྱུན་ཕྱག་བཞེས་དང་མཐུན་པར་བཤད་པ་ལ། ཉན་ཐོས་ཞི་བའི་ལྟ་སྟངས་ཀྱིས་སེམས་མི་
གནས་པ་གནས་པར་བྱེད་པ། བྱང་ཆུབ་སེམས་དཔའི་ལྟ་སྟངས་ཀྱིས་གནས་པ་བརྟན་པར་བྱེད་པ། ཁྲོ་བོའི་ལྟ་སྟངས་ཀྱིས་བརྟན་པ་

༄༅། །གྲོལ་བར་བྱེད་པའོ། །དང་པོ་ཉན་ཐོས་ལྟ་སྟངས་ཀྱིས་སེམས་མི་གནས་པ་གནས་པར་བྱེད་པ་ལ། འཁྲུལ་འཁོར་ལུས་
ཀྱི་གནད། བལྟ་སྟངསམིག་གི་གནད། འགྱུ་བ་རླུང་གི་གནད། བཞག་ཐབས་སེམས་ཀྱི་གནད་དང་བཞི། དང་པོ་འཁྲུལ་འཁོར་ལུས་ཀྱི་
གནད་ནི། ལུས་དྲང་བས་རྩ་དྲང་། རྩ་དྲང་བས་རླུང་དྲང་། རླུང་དྲང་བར་གནས་པས་རིག་པ་རྣལ་དུ་ཕེབ་ནས། སྒོམ་རང་བབས་སུ་
འབྱུང་བས། ཐོག་མར་ལུས་གནད་གལ་ཆེ། དེའང་ལུས་བདེ་བའི་སྟན་ལ་རྣམ་སྣང་ཆོས་བདུན་དང་ལྡན་པར་བྱ་བ་ནི། རྐང་པ་རྡོ་རྗེའི་སྐྱིལ་
ཀྲུང་བཅའ། ལག་པ་མཉམ་བཞག་གི་ཕྱག་རྒྱ་ལྟེ་འོག་སོར་བཞིའི་ཐད་དུ་བཅའ། སྒལ་ཚིག་མདའ་ལྟར་དུ་བསྲངས། གསུས་པ་
སྒལ་པ་ལ་སྦྱར། མགྲིན་པ་བག་ཙམ་དགུག །ལྕེ་ཡར་རྐན་ལ་སྦྱར། མིག་སྣ་རྩེའི་ཐད་ཀྱི་བར་སྣང་ལ་བཞག་པས་སྒོམ་རང་བབས་

སུ་སྐྱེ་བ་སྟེ། ཀུན་བཟང་དགོངས་པ་ཟང་ཐལ་ལས། དབེན་པར་བདེ་བའི་སྟན་བཏིང་ལ། །རྐང་ལག་སྐྱིལ་ཀྲུང་མཉམ་བཞག་བྱ། །
དབུས་ཀྱི་སྒལ་ཚིག་དྲང་པོར་བསྲང་། །སྒྱུ་ལུས་རང་སོར་བཞག་པ་ཡི། །རིག་པ་ཡེ་ཤེས་རང་ཤར་འབྱུང་། །དང་པོ་ལུས་ཀྱི་འཁྲུལ་འཁོར་
གཅེས༑ །ཞེས་སོ། །གཉིས་པ་བལྟ་སྟངས་མིག་གི་གནད་ནི། མིག་དང་ཤེས་པ་གནད་གཅིག་པའི་ཕྱིར། མིག་གི་ཚམ་ཚུམ་མི་བྱ། 
ལོགས་དང་ཟུར་ལ་མི་བལྟ་བར། རང་ཐད་ཀྱི་སོར་བཞི་ཙམ་ལ་མདུང་ཚུགས་སུ་གཏད་པས་སྒོམ་རང་བབས་སུ་འོང་སྟེ། ཟང་ཐལ་ལས། 
མིག་མི་བཙུམ་ཞིང་དྲང་པོར་བལྟ། །ཡར་ཁྱིར་མར་ཁྱེར་མི་བྱ་ཞིང་། །སྡང་མིག་ཟུར་དུ་མི་གཅུའོ། །ཐད་ཀར་ཕར་ཚུར་བལྟ་བ་ཡིས། །
མིག་དང་ཡེ་ཤེས་གནད་གཅིག་སྟེ། །རིག་པ་ཡེ་ཤེས་རང་བྱུང་འབྱུང་། །ལྟ་སྟངས་མེད་ན་མི་འཆར་རོ། །ཞེས་སོ། །གསུམ་པ་འགྱུ་

༄༅། །བ་རླུང་གི་གནད་ནི། རླུང་སེམས་གཉིས་ཟུང་འཇུག་གི་ཚུལ་དུ་གནད་པས། རླུང་གནད་གལ་ཆེ། དེས་ན་ངག་ཅ་ཅོ་དང་
སྨྲ་བརྗོད་མི་བྱེད་པར་རླུང་རོ་གསུམ་ཕྱིར་དབྱུང་ཞིང་། འཇམ་རླུང་དལ་ལ་རྒྱུན་རིང་ཐུང་རན་པར་བཟུང་སྟེ། རྙིང་པ་བཏང་། གསར་པ་བསྐྱིལ་
བས་སྒོམ་རང་བབས་སུ་སྐྱེ་བ་སྟེ། ཟང་ཐལ་རླུང་གི་མན་ངག་ལས། འཕྲོ་བའི་འཁྲུལ་སེམས་རང་སར་དེང། །རང་གི་རིག་པ་ཝལ་ལེ་བ། །
འགགས་མེད་གསལ་བའི་ཉམས་དང་ལྡན། །ཞེས་སོ། །བཞི་པ་བཞག་ཐབས་སེམས་ཀྱི་གནད་ནི། གཞུང་རྩ་བ་ལས། དེ་ཡང་རྒྱ་
མདུད་གྲི་གུག་གིས༔ མི་གནས་གནས་པར་བྱ་བ་ནི༔ དཔེར་ན་རྟ་དམུ་རྒོད་དང་འདྲ༔ ཞེས་པས། ལས་དང་པོ་པའི་སེམས་ཐབས་སྣ་
ཚོགས་ཀྱི་དམིགས་པས་རྣལ་དུ་ཕབ་པས་ཞི་གནས་སྐྱེ་བ་ལས། དྲག་ཏུ་བཟུང་ན་རྟོག་པ་ཇེ་མང་དུ་འགྲོ་ཞིང་། སྙིང་རླུང་སོགས་གེགས་

སུ་འགྲོ། དཔེར་ན་རྟ་རྒོད་ཐབས་འཇམ་པོས་འཛིན་པ་ལས། ཁོའི་སྟེང་དུ་དྲག་ཏུ་རྒྱུག་ན་མི་ཟིན་པའི་སྟེང་དུ་འདྲོག་འགྲོ་བ་ལྟར་རོ། །
དེ་སྐད་དུ་སེམས་ཉིད་ངལ་བསོ་ལས། དབང་པོ་ཐ་མས་རིམ་པར་བསྒོམ་པ་ནི། དང་པོར་ཞི་ལྷག་སོ་སོའི་རྩལ་སྦྱངས་ཏེ། །བརྟན་
པར་གྱུར་ནས་ཟུང་འཇུག་དབྱེར་མེད་སྒོམ། །དེ་ཡང་ཐབས་ཚུལ་དཔག་མེད་ཚུལ་ལ་བསླབ། །ཅེས་སོ། །དེ་ལ་དབྱེ་ན། ཞི་གནས་
སྒྲུབ་ཚུལ་དང་། ཏིང་ངེ་འཛིན་སྐྱེ་ཚུལ། གོལ་ས་ངོས་བཟུང་བའོ། །དང་པོ་ཞི་གནས་སྒྲུབ་ཚུལ་དངོས་ལ། ཐ་མལ་གྱི་རྟོག་པ་འཕྲོ་
ནས་ཡིད་བྱེད་འགྱུས་ན་བསམ་གཏན་ཚུལ་བཞིན་སྐྱེར་མི་འདོད་པས། བཞག་ཐབས་ཀྱི་གནད་དང་ལྡན་པ་གལ་ཆེ་སྟེ། ཟང་ཐལ་གྱི་རྒྱུད་
ལས༑ རིག་པའི་བཞག་ཐབས་བསྟན་པ་ནི། །ཐ་མལ་ཤེས་པ་རང་ལུགས་འདི། །སྔ་མའི་བག་ཆགས་རྗེས་མི་འབྲང་། །ཕྱི་མའི་

༄༅། །ཉོན་མོངས་སྔོན་མི་བསུ། །ད་ལྟའི་རྟོག་པ་བཟོ་མི་བྱ། །རིག་པ་རང་ལུགས་ཆེན་པོར་བཞག །རང་རིག་ཡེ་ཤེས་
འཆར་བར་འགྱུར། །ཡེངས་དང་འཕྲོས་ན་མི་འཆར་རོ། །ཞེས་པས། སེམས་ཡེངས་པ་དང་འཕྲོ་བས་རྟོགས་པ་མི་འཆར་བས། ལས་
དང་པོ་པས་ཐོག་མར་སེམས་མ་ཡེངས་པར་འཛིན་པ་གནད་ཆེ། འདི་ལ་གཉིས། མཚན་བཅས་ཀྱི་ཁྲིད་དང་། མཚན་མེད་ཀྱི་ཁྲིད་དོ། །
དང་པོ་མཚན་བཅས་ཀྱི་ཁྲིད་ལ། མ་དག་པ་ལ་སེམས་འཛིན་པ། དག་པའི་སེམས་འཛིན་པ། རླུང་རྩོལ་ལ་སེམས་འཛིན་པའོ། །
དང་པོ་མ་དག་པའི་སེམས་འཛིན་ལ། ཤིང་བུ་རྡེའུ་ལ་སེམས་འཛིན་པ། ཐིག་ལེ་ཕྲ་མོ་ལ་སེམས་འཛིན་པའོ། །དང་པོ་ཤིང་བུ་རྡེའུ་ལ་
སེམས་འཛིན་པ་ནི། མཁའ་ཁྱབ་ཀྱི་སེམས་ཅན་ཐམས་ཅད་རྣམ་མཁྱེན་རྫོགས་པའི་སངས་རྒྱས་ཀྱི་སར་རིང་པོར་མ་ཡིན་པར་བཀོད་པར་བྱ། 

དེའི་ཆེད་དུ་སྟན་ཐོག་གཅིག་ཏུ་སངས་རྒྱས་པའི་ཆོས། རྡོ་རྗེ་ཐེག་པའི་ཉེ་ལམ་ཟབ་མོ་འདི་ཉམས་སུ་བླང་བར་བྱ་སྙམ་སྟེ། བླ་མ་ལ་རྩེ་
གཅིག་ཏུ་གསོལ་བ་བཏབ་ལ། དངོས་པོ་རགས་པ་མིག་ཡུལ་དུ་སྣང་ཚད་ཀ་བ་རྩིག་པ་རི་སོགས་གཅིག་ལ། མིག་ཅེ་རེ་བལྟ་བ་དང་
ལྷན་ཅིག་ཏུ། སེམས་གང་དུ་མ་ཡེངས་པར་དེའི་ཐོག་ཏུ་ས་ལེ་ལྷན་ནེར་བཞག །དེ་ལ་མདུང་ཚུགས་ཙིར་འཛིན་མི་བྱ། ཐ་མལ་ཡོངས་
སུའང་མི་བཅུག་པར་སེམས་མ་ཡེངས་པའི་རྟེན་ཙམ་དུ་བཞག །ཡང་སྐབས་སུ་ཕྲ་བ་ཤིང་བུ་རྡེའུ་སོགས་ལའང་དེ་བཞིན་དུ་གཏད། ལྷན་
ནེར་གནས་བདོ་བ་ན་ཀློད་ཀྱི་ཀློད་ལ་ཅུང་ཟད་ངལ་བསོ། དེའི་རིང་ལ་རྟོག་པ་འབྱམས་སུ་མི་བཞུགས་པར། ཡང་རྟེན་ལ་ཡེངས་མེད་དུ་
སེམས་རང་བབས་སུ་བཞག་སྟེ། ཡུན་ཐུང་ལ་གྲངས་མང་བར་བྱ་དགོས། དགོས་པ་ཡུན་ཐུང་ན་བྱིང་རྒོད་ཀྱི་སྐྱོན་མི་འབྱུང་གྲངས་མང་

༄༅། །ན༑ སྒོམ་སྐྱོན་མེད་སྐྱེའོ། །ཐུན་འཇོག་ཚེའང་ཧར་ལང་མི་བྱ་བར་ངང་མ་ཤོར་བཞིན་སྤྱོད་ལམ་དང་བསྲེས་ཤིང་ལམ་དུ་
ཁྱེར་རོ། །དེ་སྐད་དུ་གསང་སྒྲོན་ལས། དམིགས་པ་དག་ལ་བརྟེན་ནས་སུ། །མི་དམིགས་པ་དག་རབ་ཏུ་སྐྱེ། །མི་དམིགས་པ་ནི་གོམས་བྱས་
ན༑ །དམིགས་མེད་ངོ་བོ་ཉིད་དུ་འགྲུབ། །ཅེས་དང་། བསམ་གཏན་ངལ་བསོ་ལས། དང་པོར་དམིགས་ཡུལ་ལ་གཏད་བསྒོམ་པ་ཡིས། །
དེ་རྗེས་དམིགས་མེད་ངང་དུ་ལྷན་གྱི་འགྲོ། །གནད་འདི་ཤིན་ཏུ་ཡང་ཟབ་མཆོག་ཡིན་པས། །སྐལ་ལྡན་རྣམས་ཀྱི་ཉམས་སུ་བླངས་བར་བྱ། །
ཞེས་དང་། གཅིག་ལ་མ་ཡེངས་ཅེ་རེར་བལྟས་པ་ཡིས། །རྣམ་རྟོག་གཞན་རྣམས་དེ་ཡི་ངང་ནུབ་སྟེ། །དམིགས་རྟེན་དེ་ལ་རྟོག་པའང་རབ་ཞི་
ནས༑ །སྣང་ལ་དེར་འཛིན་མེད་པའི་རྟོགས་པ་འཆར། །ཞེས་སོ། །གཉིས་པ་ཐིག་ལེ་ཕྲ་མོ་ལ་སེམས་འཛིན་པ་ནི། གཞུང་རྩ་བ་ལས། 

འཕྲོ་ན་འཕྲོ་མཁན་རང་ལ་བལྟ༔ རྒོད་ན་རྟོག་པ་རྣལ་དུ་ཕབ༔ འཐོར་ན་རྟོག་པའི་རྒྱང་སོ་འཛུག༔ སྐབས་སུ་མི་གསལ་བར་གྱུར་ན༔ བལྟ་
སྟངས་བསིངས་ལ་རིག་པ་གཅུན༔ ཞེས་པས། ལུས་གནད་སོགས་གོང་ལྟར་ལས། དམིགས་པ། བློ་རྨོངས་པ་དང་། འཐིབ་བྱིང་ཧད་
པོའི་རིགས་རྣམས་ལ། སྨིན་ཕྲག་མཚམས་ཀྱི་ནམ་མཁའ་མདའ་གང་ཙམ་དུ། འོད་དཀར་པོའི་ཐིག་ལེ་རང་གི་མགོ་ཙམ་ལ་ཤེས་པ་མ་
ཡེངས་པར་གཏད་པ་དང་། ཡང་། བློ་རྒོད་འཕྲོ། བྱེར་བ་དང་། གཟེང་པོའི་རིགས་ལ་ལྟེ་བའི་གནས་སུ། ཐིག་ལེ་སེར་པོ་རང་གི་ཁུ་ཚུར་
ཙམ་ཞིག་ལ་ཤེས་པ་གཏད། བློ་རང་བབས་སུ་གནས་པ་རྣམས་ཀྱིས། རང་གི་སྙིང་ཀར་འོད་ཀྱི་ཐིག་ལེ་མཐིང་ནག་སྲན་མ་ཙམ་ལ་ཤེས་པ་
མ་ཡེངས་པར་གཏད། དེའི་ཚེ་ཉམས་ཕེབས་ན་དེ་གར་གནས་ཤིང་སེམས་མི་འཕྲོ་བ་འོང་། དེས་ཀྱང་མ་འོང་ན་ལུས་གནད་གོང་ལྟར་ལ་

༄༅། །རང་ལུས་འཕྲུ་མ་ཕུས་བཏབ་པ་ལྟར་སྟོང་སོང་དེ་བའི་སྙིང་གར། རླུང་སེམས་འདྲེས་པའི་ངོ་བོ། འོད་ཀྱི་ཐིག་ལེ་མར་མེ་
འབྲིང་པོ་ཙམ་རབ་ཏུ་འཚེར་བ། ཁ་དོག་སྔོ་ལ་གསལ་བ། རེག་བྱ་ཚ་བ། སྒལ་པ་དང་། བྲང་ལ་མ་རེག་པ། གསལ་ཡེ་རེར་བསྒོམ་ལ་ཤེས་པ་
གཏད༑ གསལ་བདོ་བ་ན་ཀློད་ཀྱི་ལྷོད་ལ་སེམས་རང་བབས་སུ་བཞག །དེའི་དུས་སུ་ཤེས་པ་ཟ་ཟིར་བྱུང་ན་རླུང་ཁམས་སྐྱེས་པ་ཡིན་པས། 
ཟས་བཅུད་བརྟེན། དམིགས་པ་ཀློད་ལ་ངལ་བསོ། སེམས་སྐྱོ་བ་བྱུང་ན། ཤེས་པ་འཁྱོག་པ་ཡིན་པས། བརྒྱད་པའི་བླ་མའི་རྣམ་ཐར་འདོན་
ཞིང་གསོལ་བ་གདབ། ངེས་འབྱུང་དང་སྐྱོ་ཤས་བསྒོམ། སྐབས་སུ་ཉམས་ཅི་བྱུང་ཉུང་བར་བྱའོ། །དེ་སྐད་དུ་རྒྱུད་ཉི་ཟླ་ཁ་སྦྱོར་ལས། སྨིན་
མཚམས་ཐིག་ལེ་གང་བསྒོམ་པ། །འདིར་ནི་རླུང་ལ་གོམས་པར་འགྱུར། །བུ་ག་དགུ་ལ་སེམས་འཛིན་པ། །དེས་ནི་དབང་པོའི་སྒོ་རྣམས་ཁེགས། 

སྣ་རྩེར་ཡིད་ནི་སུས་གོམས་པས། །འབྱུང་བ་ཡས་པ་རང་སར་སྡུད། །ལུས་རྟེན་རང་འོད་གང་བསྒོམ་པ། །འདིས་ནི་བར་དོའིས་ལ་གོམས། །
ནམ་མཁའ་སེམས་ནི་སུ་འཕང་པ། དེ་ནི་སྟོང་པ་ཉིད་ལ་གོམས། །ཤེས་དང་། གང་གི་སྙིང་གར་སེམས་འཛིན་པ། །འདིས་ནི་བསམ་པ་རང་
སར་དག །ཅེས་སོ། །གཉིས་པ་དག་པའི་སེམས་འཛིན་ལ། ལྷ་སྐུ། ཡིག་འབྲུ། ཕྱག་མཚན་ལ་སེམས་འཛིན་པའོ། །དང་པོ་ལྷ་སྐུ་ལ་
སེམས་འཛིན་པ་ནི། མདོ་ཏིང་འཛིན་རྒྱལ་པོ་ལས། གསེར་གྱི་ཁ་དོག་ལྟ་བུའི་སྐུ་ལུས་ཀྱིས། །འཇིག་རྟེན་མགོན་པོ་ཀུན་ནས་མཛེས་པ་སྟེ། །
དམིགས་པ་དེ་ལ་གང་གི་སེམས་འཇོག་པ། །བྱང་ཆུབ་སེམས་དེ་མཉམ་པར་བཞག་ཅེས་བྱ། །ཞེས་གསུངས་པས། དེ་བཞིན་གཤེགས་པ་
རྣམས་ཀྱི་ཐུགས་རྗེ་ནི། གདུལ་བྱའི་མོས་པའི་རྗེས་སུ་འགྲོ་བ། གང་མོས་པ་དེའི་མདུན་དུ་མངོན་སུམ་དུ་བཞུགས་སོ་སྙམ་པའི་ངེས་ཤེས་

༄༅། །དང་བཅས་པས། རང་གི་མདུན་དུ་སེངྒེ་བརྒྱད་ཀྱིས་བཏེགས་པའི་གདན་གྱི་སྟེང་དུ་བཅོམ་ལྡན་འདས་ཐུབ་པ་ཆེན་པོ་མཚན་བཟང་པོ་
སུམ་ཅུ་རྩ་གཉིས་དང་། དཔེ་བྱད་བརྒྱད་ཅུས་བརྒྱན་པ་འོད་དང་འོད་ཟེར་འཕྲོ་བ་མངོན་སུམ་ལྟ་བུར་བཞུགས་པར་མོས་ལ་མ་ཡེངས་པར་ཤེས་པ་གཏད།
སེམས་རང་སར་གནས་དུས་ཐུགས་དཔལ་བེའུ། བྱིངས་རྨུགས་འཐིབས་དུས་སྨིན་མཚམས་ཀྱི་མཛོད་སྤུ་དང་། གཙུག་ཏོར། རྒོད་འཕྲོ་འཐོར་
དུས་གདན་ཁྲི་དང་། སྐྱིལ་ཀྲུང་སོགས་ལ་གཏད། དེས་ཀྱང་གནས་མ་བཏུབ་ན། མཚན་དཔེ་རྣམས་ལ་མས་ནས་ཡར། ཡས་ནས་མར་
རིམ་པས་ཡིད་ཀྱིས་རེས་མོས་ཀྱི་སེམས་འཛིན། ཡང་སྐབས་སུ་བྱིང་རྒོད་མེད་པའི་ཚེ་སྐུ་རིལ་པོ་ལའང་སེམས་གཏད་པར་བྱའོ། །དེས་ཀྱང་
སེམས་གནས་ལེགས་པ་མ་བྱུང་ན། གུ་རུ་ཞི་དྲག །སྤྱན་རས་གཟིགས་དང་། རྡོ་རྗེ་སེམས་དཔའི་སྐུ་གསལ་བ་ལ་སེམས་འཛིན་པའི་

ཁྲིད་ཚུལ་ཡོད་དོ། །དེ་ལྟར་དག་པ་ལྷ་སྐུ་ལ་སེམས་འཛིན་འདིས། སེམས་གནས་དང་སྒྲིབ་སྦྱང་ཐུན་མོང་དུ་འབྱུང་བའི་ལམ་ཟབ་པ་
ཞིག་སྟེ། རྫོགས་ཆེན་རྒྱུད་ཉི་ཟླ་ཁ་སྦྱོར་ལས། བསྐྱེད་པའི་ལྷ་ལ་སེམས་གཏད་པས། །ལུས་ཀྱི་དྲི་མ་དག་པར་བྱེད། །ཅེས་སོ། །
གཉིས་པ་གསུང་ཡིག་འབྲུ་ལ་སེམས་འཛིན་པ་ནི། སྒྲ་ཐལ་འགྱུར་རྩ་བའི་རྒྱུད་ལས། ཡི་གེ་འོད་དང་ཁ་དོག་དང་། །རྣམ་པར་འཕྲོ་བའི་
སྤྲོ་བསྡུ་ནི། །ཏིང་ངེ་འཛིན་ཞེས་བཤད་པ་ལས། །ཞེས་གསུངས་པས། རང་གི་སྙིང་གར་པདྨ་འདབ་བརྒྱད་ཀྱི་ལྟེ་བར་ཨཱཿདཀར་པོ་མུ་
ཏིག་གི་ཐིག་པ་ལྟ་བུ་ཧྲིག་གེ་བ་ཞིག་བསྒོམ་ལ་གཏད། ཡང་སྐབས་སུ། རང་གི་དཔྲལ་བའི་ཐད་ཀྱི་ནམ་མཁར་ཨཱཿདཀར་པོ་རབ་ཏུ་གསལ་
བ་ལའང་ཤེས་པ་མ་ཡེངས་པར་བཞག །ཤེས་པ་ཟ་ཟི་གྱུར་ན། ཅུང་ཟད་འཕྲོ་བཅད་ལ་མ་ཡེངས་པར་རིམ་གྱིས་བསྒོམ་པའོ། །དེ་སྐད་

༄༅། །དུ༑ རྫོགས་པ་ཆེན་པོ་ཉི་ཟླ་ཁ་སྦྱོར་ལས། ཀྱེ་ཀྱེ་ཐུབ་པ་ཆེན་པོ་ཡང་ཉོན་ཅིག །ཡི་གེ་ཨ་ལ་སེམས་གཏད་པས། །
དངོས་པོའི་ཞེན་པ་རང་སར་འདོན། །ཞེས་སོ། །གཞན་ཡང་སེམས་འཁྱོགས་པ་དང་སྐྱོ་བ་སོགས་བྱུང་ན། ཧཱུྃ་དང་ཕཊཿརཾ་སོགས་སེམས་
སྦྱོང་ཚུལ་གཞན་ཡང་ཡོད་དེ། རྒྱུད་ཉི་ཟླ་ཁ་སྦྱོར་ལས། ཡི་གེ་ཧཱུྃ་ལ་སེམས་གཏད་པས། །དེ་ཡི་ངག་གི་དྲི་མ་དག །རཾ་ལ་སེམས་ནི་སུས་
འཛིན་པ། །དེ་ཡིས་དངོས་པོ་ཐམས་ཅད་སྦྱངས། །ཡི་གེ་ཧ་ལ་སུ་གནས་པ། །གཏི་མུག་ཐམས་ཅད་ཟད་པར་བྱེད། །གང་ཞིག་ཕཊ་ལ་
སེམས་གཏད་པ། །དེ་ཡིས་ལུས་ངག་གནོད་པ་སྤངས། །ཞེས་སོ། །གསུམ་པ་ཐུགས་ཕྱག་མཚན་ལ་སེམས་འཛིན་པ་ནི། རྡོ་རྗེ་
པདྨ་སོགས་རིགས་ལྔའི་ཕྱག་མཚན་གང་རུང་ལ་གཏད་ཚུལ་གོང་ལྟར་བྱ་བའོ། །འདི་དག་ནི། སེམས་ཀྱི་གླང་པོ། དམིགས་པའི་ཀ་བ་ལ་

དྲན་ཤེས་ཀྱི་ཐག་པས་བཏགས་པ་ཞེས་བྱ་བ་སྟེ། རྒྱུད་གསང་བ་སྙིང་པོ་ལས། གང་གི་གླང་ཆེན་མྱོས་འདྲའི་སེམས། །མཉམ་པར་བཞག་
པས་བཏུལ་ནས་ཀྱང་། །ཞེས་སོ། །དེ་ལྟར་དགེ་མ་དག་གི་སེམས་འཛིན་སྐོར་འདི་རྣམས། འགའ་ཞིག་ལ་དུ་མ་དགོས་པ་དང་། འགའ་
ཞིག་ལ་གཅིག་གཉིས་ཀྱིས་ཞི་གནས་སྐྱེ་བ་ཡོད་པས། མཐའ་གཅིག་ཏུ་མ་ངེས་ཤིང་། ཁྲིད་ཚུལ་ཀྱང་བློའི་རིགས་དང་བསྟུན་ནས་གང་འོས་བྱ་
བ་ལས། ཏིང་ངེ་འཛིན་སྐྱེ་ན་མཐར་ཆགས་སུ་འགྲོ་དགོས་པ་མ་ཡིན་ནོ། །གསུམ་པ་རླུང་རྩོལ་ལ་སེམས་འཛིན་པ་ནི། རླུང་སེམས་གཉིས་
མེད་རྣམ་རྟོག་ཁོ་རང་ལ་སེམས་འཛིན་པ་དང་། རླུང་བུམ་པ་ཅན་ལ་སེམས་འཛིན་པ་དང་། འབྲུ་གསུམ་སྐྱེ་མེད་རྡོ་རྗེའི་བཟླས་པ་ལ་སེམས་
འཛིན་པའོ། །དང་པོ་རླུང་སེམས་གཉིས་མེད་རྣམ་རྟོག་ཁོ་རང་ལ་སེམས་འཛིན་པ་ནི། རྣམ་རྟོག་ཁོ་རང་ལ་དམིགས་པའི་རྟེན་བྱས་ཏེ། 

༄༅། །འདོད་ཆགས་ཞེ་སྡང་སོགས་བག་ཆགས་ངན་གོམས་གང་ཤར་ངོས་བཟུང་ལ་དེ་ཀའི་ཐོག་ཏུ་སེམས་ཀློད་ཀྱིས་ལྷོད་ལ་
བཞག །རེས་རྟོག་པ་ཅི་སྐྱེས་ངོས་བཟུང་ལ་རང་གྲོལ་དུ་བཏང་། ཡང་སྐྱེས་ན་ངོས་བཟུང་ཞིང་གང་ཤར་གྱི་རྗེས་སུ་མི་འབྲང་བས་གནས་པ་
བཟང་པོ་སྐྱེ་བ་སྟེ། །ཉམས་སྒྲོན་ལས། དེ་ནས་དལ་འབབ་ཆུ་བོ་བཞིན། །རེས་གནས་རེས་རྟོག་ཐུན་ཕྱེད་གནས། །ཞེས་སོ། །གཉིས་པ་
རླུང་བུམ་པ་ཅན་ལ་སེམས་འཛིན་པ་ནི། ལག་པ་གཉིས་ས་གནོན་བཅས་པའི་ལུས་རྣམ་སྣང་ཆོས་བདུན་གྱིས། རླུང་རོ་སྣ་བུག་གཡས་
གཡོན་དབུས་གསུམ་ནས་རིམ་པར་འབུད་པས། སྡིག་སྒྲིབ་ཐམས་ཅད་སྡིག་པ་རྭ་ཅན་གྱི་རྣམ་པར་སྣ་སྒོར་ཐོན་ནས། མདུན་དུ་ཡེ་ཤེས་
ཀྱི་མེ་འབར་བས་ཚིག་པར་བསམ་ལ་རླུང་དུག་བསལ། དེ་ནས་རྔུབ་པ་ལྟེ་འོག་ཏུ་མནན་ལ་འོག་རླུང་གྱེན་དུ་དྲངས། དམིགས་པ་ཅི་ཡང་མི་

བསམ་པར་ལྷན་ནེར་བཞག །མི་ཐུབ་པ་ན་སངས་ཀྱིས་འབུད་དོ། །འདི་སྟེང་རླུང་མནན་པས་ཁ་གཡེལ། འོག་རླུང་འཐེན་པས་ཞབས་
ཞུམ༑ བར་རླུང་བསྐྱེལ་བས་ལྟོ་ལྡིར་བྱས་པས་བུམ་པར་ཆོས་མཚུངས་སོ། །གསུམ་པ་འབྲུ་གསུམ་སྐྱེ་མེད་རྡོ་རྗེའི་བཟླས་པར་སེམས་
འཛིན་པ་ནི། རླུང་རྔུབ་དུས་ཨོཾ། བསྐྱིལ་དུས་ཨཱཿ འཕར་དུས་ཧཱུྃ་བདེ་གཤེགས་རྣམས་ཀྱི་སྐུ་གསུང་ཐུགས་རྡོ་རྗེའི་ངོ་བོར་མོས་ལ་མ་ཡེངས་
པར་སེམས་བཟུང་བ་ནི། ཞག་རེར་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བས་དེ་སྙེད་ཀྱི་བཟླས་པ་ཐེབ་པས་ཡོན་ཏན་བརྗོད་ལས་འདས་སོ། །
དེ་སྐད་དུ། ཏིལླི་པས། བློ་དམན་སྐྱེས་བུ་ངང་ལ་མི་གནས་ན། །རླུང་གི་གནད་བཟུང་རིག་པ་གཅུན་ལ་བོར། །ཞེས་སོ། །དེ་ཡན་
ཆད་མཚན་མ་དང་བཅས་པའི་ཞི་གནས་བསྒྲུབ་པ་ཡིན། འདི་དག་གི་སྐབས་སུ། འགའ་ཞིག་ལ་རྟོག་པ་མང་དུ་འགྲོ་བ་ཡོད་པས། 

དེའི་ཚེ། བསྒོམ་གྱི་སྣ་སུན། སྒྱིད་ལུག་ནས། རྟོག་པ་ཇེ་རགས་སུ་སོང་འདུག །སྒོམ་མི་འོང་སྙམ་ནས་རང་ཁར་
བཏང་ན་སྒོམ་ངང་བྲལ། ཡང་ན་རྣམ་རྟོག་བཀག་ནས་ཅེར་འཛིན་བྱེད་པས་སྙིང་རླུང་ལང་བ་སོགས་ཡོད་པས། སྣ་མ་སུན་པར་རྣམ་རྟོག་ཁོ་
རང་ངོས་ཟིན་པར་བྱས་ལ། བཀག་ཀྱང་མི་བཀག །བཙོན་དུ་མི་བཟུང་། རྗེས་སུ་མི་འབྲང་། ལུང་མ་བསྟན་དུ་མི་བསྐྱུར། གང་ཤར་
གྱི་སྣ་མི་བསྐྱིལ་བར་རང་ཐོག་ཏུ་ཀློད་ཅིང་རང་ཡན་དུ་བཞག་ལ་བབ་ཀྱི་ངང་འཚོ་བཅུག་གོ། །རྟོག་པ་ཇེ་མང་འགྲོ་བ་ནི་སྒོམ་གྱི་སྣ་ཟིན་པ་སྟེ། 
སྔར་དྲན་པའི་བྱ་ར་མེད་པས་རྟོག་པ་རྒྱ་ཡན་དུ་སོང་བས་མ་ཚོར། ད་དྲན་པས་ཟིན་ནས་མཐོང་བས། ཏིང་ངེ་འཛིན་སྐྱེ་འདོད་པའི་རྟགས་ཡིན་ཏེ། 
ཉམས་སྒྲོན་ལས། དེ་ཡང་དང་པོ་ཆུ་དྲག་བཞིན། །རྣམ་རྟོག་མང་ཞིང་ཅུང་ཟད་གནས། །ཞེས་སོ། །ངེས་ན་རྟོག་པ་གང་ཤར་ལ་རྩིས་

གདབ་མི་བྱ། རྗེས་སུ་མི་འབྲང་། རང་ཤར་རང་གྲོལ་དུ་བཞག་པས། རྣམ་རྟོག་ལུ་གུ་རྒྱུད་དུ་མི་འབྲེལ་བར་རྟོག་པ་དུམ་བུར་སོང་ནས། ངན་
རྟོག་ཇེ་ཉུང་དུ་འགྲོ་ན་ཞི་གནས་ཤུགས་ཀྱིས་སྐྱེ་སྟེ། ཤནྟི་པས། གནས་ན་ཞོག་ལ་འགྲོ་ན་ཐོང་། །གཉེར་ཁ་མ་བྱེད་ཡན་དུ་ཆུག །ཆེད་
དུ་གང་འཛིན་འཁྲུལ་པ་ཡིན། །རྫིང་ནས་འཕུར་བའི་བྱ་རོག་ལྟོས། །ཞེས་དང་། ཀུན་མཁྱེན་ཀློང་ཆེན་པས། རེས་འགའ་དམིགས་པ་
ཕྱིར་བཟུང་རླུང་ཕུལ་ལ། །ཕྱི་རུ་ཅི་གནས་བཞག་པས་མི་རྟོག་སྐྱེ། །རེ་འགའ་ནང་བཟུང་སྟོད་སྨད་གང་རུང་དུ། །དམིགས་རྟེན་གཅིག་ལ་
མ་ཡེངས་ཙན་ནེར་བཞག །རེ་འགའ་རྟེན་མེད་ཤེས་པ་རང་ཞིར་བཞག །ཡུལ་སྣང་དེར་འཛིན་མེད་པའི་ངང་ལ་གནས། །འདི་ནི་མི་རྟོག་
ཆོས་སྐུའི་དགོངས་པ་སྟེ། །གནད་ལ་བརྟེན་ནས་རང་བྱུང་ཁོང་ནས་འཆར། །ཞེས་སོ། །གཉིས་པ་མཚན་མེད་ཀྱི་ཞི་གནས་ལ། 

༄༅། །བསྒྲིམ་པ། ཀློད་པ། བསྒྲིམ་ཀློད་སྤེལ་མའོ། །དང་པོ་བསྒྲིམ་པ་ནི། ལུས་གནད་གོང་ལྟར་ལ། མིག་མདུན་
གྱི་ནམ་མཁར་ཅེ་རེར་བལྟ་ཞིང་དམིགས་པ་ཅི་ཡང་ཡིད་ལ་མི་བྱེད་པར་སེམས་ཧྲིག་གེར་བསྒྲིམས། གནས་དུས་ངལ་བསོ་རེས་མོས་བྱ། དེ་
སྐད་དུ། ཤེར་ཕྱིན་བདུན་བརྒྱ་པ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་མི་བསྒོམ་པའི་ཚུལ་གྱིས་བསྒོམ་པར་བྱའོ། །ཞེས་སོ། །གཉིས་
པ་ཀློད་པ་ནི། ལུས་གནད་སྔར་ལྟར་ལ། ལྟ་སྟངས་ཐུར་དུ་ཕབ་པ་བསྒོམ་རྒྱུ་ཅི་ཡང་མེད་པར་ལུས་སེམས་གཉིས་ཀ་རང་བབས་སུ་
ལྷོད་དེ་མ་ཡེངས་ཙམ་དུ་བཞག་སྟེ། དོ་ཧ་ལས། འཇུར་བུས་བཅིངས་པའི་སེམས་ཉིད་འདི། །ཀློང་ན་གྲོལ་བར་ཐེ་ཚོམ་མེད། །ཅེས་དང་། 
ངལ་བསོ་ལས། ཆད་པ་ངལ་བསོ་བཞིན་དུ་ལྷོད་ཀྱིས་ཀློད། །ཅི་ཡང་མི་བསམ་ཡིད་ལ་བྱེད་པ་བོར། །ཞེས་སོ། །གསུམ་པ་བསྒྲིམ་

ལྷོད་སྤེལ་མ་ནི། ལུས་གནད་གོང་བཞིན་ལ། ཤེས་པ་བསྒྲིམ་པ་དང་། གུ་ཡངས་སུ་ཀློད་པ་གཉིས་རེས་མོས་བྱ། ལྟ་སྟངས་ཀྱང་། 
གཡས་གཡོན་སྟེང་ཐུར་དུ་ཧྲིག་གེར་མི་ཡེངས་པར་གཏད་པ་རེས་མོས་བྱའོ། །འདི་རྣམས་ཀྱི་སྐབས་སུ་བསྒྲིམས་མཁན། ལྷོད་
མཁན༑ སྤེལ་མར་བྱེད་མཁན་དེ་སུ་ཡིན། སེམས་ཡིན་ནམ། ཡིན་ན། དེ་ཇི་ལྟར་འདུག་ཚོལ་བར་བྱ། རེས་ཁོ་རང་གར་འགྲོ་སར་
བཏང་ཅི་བྱེད་བཏགས་ལ་ངང་བསྐྱང་བས་སེམས་རྣལ་དུ་ཕེབས་པར་འགྱུར་རོ། དེ་ལྟར་མཚན་བཅས་དང་མཚན་མེད་ཀྱི་ཞི་གནས་
བསྒོམ་པས་ཏིང་འཛིན་སྐྱེ་ཚུལ་ནི། སེམས་ལས་སུ་མི་རུང་བ་ལས་གྲོལ་ཏེ། གར་བཞག་ཏུ་གནས། བྱིངས་རྨུགས་འཐིབས་གསུམ་
གྱིས་མི་གོས་ཤིང་། གསལ་དངས་ཡེངས་མེད་དང་ལྡན་པ། །གར་གཏད་དུ་མི་གཡོ་བ། དེའི་ངོ་བོ་ཚོགས་ལམ་གྱི་བདེ་གསལ་མི་རྟོག་

༄༅། །གསུམ་འཆར་ཏེ། སེམས་རྟོག་མེད་དུ་གནས་པ་ཞི་གནས། དེའི་ངོ་བོ་ལ་ཡུལ་འཛིན་མེད་པས་མི་རྟོག་པ། དེའི་
ངང་ལ་དབང་ཡུལ་མ་འགགས་པས་གསལ་བ། རྟོག་པའི་ཟུག་རྔུ་མེད་པས་བདེ་བ་སྟེ། སྙིང་པོ་ཁོག་དོན་ལས། སྒོམ་དུ་མེད་ཅིང་མ་
ཡེངས་པ། །རིག་པ་རང་གནས་རྩེ་གཅིག་ནི། །བདེ་གསལ་མི་རྟོག་ཞི་གནས་མཆོག །སྐྱོན་བསལ་སྐྱོན་མེད་ཡེ་ཤེས་མཆོག །ཉམས་ལ་
མ་ཆགས་རྒྱན་བཞིན་སྒོམ། །འབྲས་བུ་དེ་ལ་ལྷག་མཐོང་སྐྱེ། །ཞེས་དང་། ཟང་ཐལ་ལས། ལུས་དང་ངག་དང་ཡིད་དང་གསུམ། །རང་
ལུགས་ཀློད་ཀྱི་བཞག་པ་ཡི། །སེམས་དང་རྣམ་རྟོག་ཕྲ་རགས་ཀྱི། །གོལ་ས་ཐམས་ཅད་ཆོད་པ་དང་། །རིག་པ་རང་སར་ལྷན་ནེར་
གནས༑ །དདེ་ལ་ཞི་གནས་ཆེན་པོ་ཟེར། །དེ་ཡི་ངོ་བོ་མ་འགགས་པས། །གཟུང་བྱའི་ཡུལ་མེད་རང་རིག་གསལ། །རིག་སྟོང་ལྷན་ནེ

ལྷང་ངེ་བ། །དེ་ལ་ལྷག་མཐོང་ཡེ་ཤེས་ཟེར། །ཞི་གནས་ལྷག་མཐོང་རྣམ་པ་གཉིས། །ཤེས་པ་སྐད་ཅིག་དྲན་སྟེང་ན། །དབྱེར་མེད་
སོ་སོར་ཧྲིལ་ལེ་གནས། །ཞེས་དང་། རྒྱུད་ཉི་ཟླ་ཁ་སྦྱོར་ལས་བསམ་གཏན་གསུམ་སྐྱེས་ཚུལ་རྒྱ་ཆེར་གསུངས་པ་ལྟར་རོ། །གསུམ་པ་
གོལ་སའི་སྐྱོན་ངོས་བཟུང་ཞིང་བསལ་བ་ལ། གོལ་ཚུལ་སྤྱིར་བཤད་པ། གོལ་མ་གོལ་གྱི་ཁྱད་པར་བྱེ་བྲག་ཏུ་བཤད་པ། དེ་ཉིད་བསལ་
ཚུལ་ལོ། །དང་པོ་གོལ་ཚུལ་སྤྱིར་བཤད་པ་ལ། བྱིངས་རྨུགས་དང་ནམ་སླའི་རྐྱེན་གྱིས་སམ། འགྱུ་དྲན་བཀག་ནས་སྟོང་ཧད་དེར་འདུག་
གོ་སྙམ་པར་བློས་བྱས་ནས་དྲན་པ་མེད་པར་ཐོམ་མེ་བ་ནི། གོམས་ནས་མ་རིག་པའི་གྲོགས་སུ་སོང་སྟེ། དུད་འགྲོ་དང་འདུ་ཤེས་མེད་
པའི་ལྷར་སྐྱེ། དེ་སྐད་དུ། འདྲ་མིན་ཤན་འབྱེད་ལས། སྟོང་ཉམས་ཧད་པོའི་བསམ་གཏན་ལ། །བློ་བཞག་སེམས་ཀྱི་མུན་པ་དེས། །

༄༅། །རྟོག་པ་མངོན་དུ་གྱུར་མི་སྲིད། ཅེས་སོ། །བདེ་གསལ་མི་རྟོག་གསུམ་ལ་ཞེན་ནས་བློ་ཕུག་བཅས་ན། བདེ་བ་ལ་
ཞེན་པས་འདོད་ཁམས། གསལ་ཉམས་ལ་ཞེན་ན་གཟུགས་ཁམས། མི་རྟོག་པར་ཞེན་པས་གཟུགས་མེད་ཁམས་སུ་གོལ་ནས་སྲིད་པ་
འགྲུབ་པ་ཡིན་ཏེ། ཀློང་ཆེན་པས། སེམས་གནས་བཟང་ཡང་གོང་མ་ཡི། །བསམ་གཏན་གཟུགས་མེད་གནས་སུ་གོལ། །ཞེས་སོ། 
འདི་ལ་ཆ་ཤས་དབྱེ་བའི། མཐར་གྱི་གནས་པའི་སྙོམ་འཇུག་དགུའི་གོལ་ཚུལ་སོགས། སེམས་ཉིད་ངལ་བསོ་ལས་གསུངས་པ་ལྟར་རོ། །
གཉིས་པ་གོལ་མ་གོལ་གྱི་ཁྱད་པར་བྱེ་བྲག་ཏུ་བཤད་པ་ནི། མདོར་བསྡུ་ན། ཁམས་གསུམ་གྱི་གོལ་ས་བཤད་མ་ཐག་པ་ལྟར་ལ། འདིར་
བཤད་པའི་ཞི་གནས་ནི་དེ་དག་ལས་ཁྱད་པར་དུ་འཕགས་པའི་ཚུལ། གཟུགས་མེད་ཀྱི་སེམས། རྟོག་མེད་རྩེ་གཅིག་པ་སྣང་ཡུལ་མེད་པ་ཡིན་

ལ༑ འདི་ནི་རྣམ་རྟོག་མེད་ཀྱང་ཡུལ་སྣང་མི་འགྲོགས་པ་དང་། རྩ་གཅིག་པའི་འཛིན་པ་མེད་པའོ། །གཟུགས་ཁམས་ཀྱི་སེམས་ནི་
ཡུལ་སྣང་བ་ཡིན་ཡང་། རྟོག་དཔྱོད་ཀྱི་ཆ་དང་བཅས་པ་དང་། རྟོག་དཔྱོད་མེད་ཅིང་བསམ་གཏན་གྱི་དགའ་བས་བརྒྱན་ཡང་། འཛིན་པ་
ལས་མ་འདས་ཏེ། མཐའ་མ་ཆོད་པས་བློའི་ཡུལ་ལས་མ་འདས་པའི་ཕྱིར་རོ། །འདིར་ནི་བློ་བྲལ་འཛིན་མེད་ཀྱི་ཤེས་པ་དངས་གསལ་
རྙོགས་པ་དང་བྲལ་བའོ། །འདོད་ཁམས་ཀྱི་སེམས་ནི་རྟོག་དཔྱོད་དང་བཅས་པ་ཡིན་ལ། འདིར་ནི་མི་རྟོག་པའི་ཡེ་ཤེས་ཡིན་པས་ཁྱད་
པར་ཆེ་བ་ཡིན་ནོ། །འདི་ལ་ཁ་ཅིག་གི་མཚན་བཅས་ཀྱི་ཞི་གནས་སྒྲུབ་ཚུལ་འདི་རྫོགས་ཆེན་མན་ངག་སྡེ་རང་ལུགས་ལ་མེད་ཅིང་། ཀུན་
མཁྱེན་ཡབ་སྲས་ཀྱིས་བཞེད་པ་མིན་པས། ཕྱག་ཆེན་སོགས་ཁྲིད་ཚུལ་གཞན་དང་འདྲེས་པ་ཡིན་ཟེར་བ་ཡོད་ཀྱང་། དེ་ནི་མ་བརྟགས་

༄༅། །བྱུང་རྒྱལ་གྱི་གཏམ་དུ་ཟད་དེ། འདིར་དབང་པོ་རིམ་གྱིས་པ་བློ་དམན་པའི་སེམས་རྟ་རྒོད་འདྲ་བ་མཚན་བཅས་ཞི་
གནས་སྒྲུབ་པའི་ཐབས་ཚུལ་དུ་མས་སེམས་མི་གནས་པ་གནས་པར་བྱེད་ནས། མཚན་མེད་ཀྱི་ཞི་གནས་སོགས་ཀྱིས། དེའི་རྩལ་སྦྱངས་
ཤིང་བརྟན་ཆ་ཆེར་གྱུར་པས། ལྷག་མཐོང་སྙིང་པོ་ཅན་གྱི་ཞི་གནས་ཆེན་པོ་མཚན་ཉིད་པ་འཆར་བར་བྱེད་ལ། འདིའི་ཁྲིད་ཚུལ་རིག་འཛིན་
ཆེན་པོས་ཡེ་ཤེས་བླ་མ་སོགས་ལས་མ་བསྟན་པ་ནི། རིག་པ་ཅིག་ཆར་བའི་ངོར་གཙོ་བོར་མཛད་ནས། ཟབ་ཁྲིད་གནང་བ་ལས། སྤྱིར་
མན་ངག་སྡེ་རང་ལུགས་ལ། དབང་པོ་རིམ་གྱིས་པ་མེད་པ་མིན་ཏེ། སྒྲ་ཐལ་འགྱུར་སོགས་ལས། དམིགས་པ་ཡུལ་གྱི་བློ་ཅན་དང་། 
རིག་པ་རང་སྣང་གི་བློ་ཅན་ཞེས་གདུལ་བྱ་གཉིས་སུ་འཇོག་པར་མཛད་ལ། གལ་ཏེ་གདུལ་བྱ་རིམ་གྱིས་པ་ཡོད་ཀྱང་། ཁྲིད་ཚུལ་འདི་

མེད་ཟེར་ན། དེ་མ་ཡིན་ཏེ་རྫོགས་པ་ཆེན་པོའི་རྒྱུད་ཉི་ཟླ་ཁ་སྦྱོར་ལས། དབང་པོ་རིམ་གྱིས་པ་ལ་དགོངས་ནས། ལྷ་ལོགས་པ་བསྒོམ་པ་
དང་༑ ཐེག་པ་ཆེན་པོའི་བསམ་གཏན་དང་། དུས་གསུམ་སངས་རྒྱས་ཐམས་ཅད་ཀྱི་དགོངས་པའི་ཚུལ་རྒྱ་ཆེར་བསྟན་པ་དང་། པཎ་ཆེན་བི་
མའི་ཡེ་ཤེས་གསང་ཐིག་ལས་མཚན་བཅས་ཡི་གེའི་སེམས་འཛིན་མང་དུ་གསུངས་པ་དང་། ཀུན་མཁྱེན་ཆེན་པོས་ཀྱང་ཚིག་དོན་མཛོད་
དུ་བསྟན་པ་དང་སྔར་ལུང་དྲང་པ་ལྟར་ངལ་བསོ་སྐོར་གསུམ་སོགས་ལས་ཞིབ་པར་གསུངས་པས་ཤེས་པར་འགྱུར་རོ། །འདི་ལ་དགོངས་
ནས་རིག་འཛིན་ངག་གི་དབང་པོས། འཆད་ཚུལ་གྱི་དབང་དུ་ན་ལམ་ཅིག་ཆར་པ་ལྟར་དུ་འཆད་ཀྱང་། སྒོམ་ཚུལ་གྱི་དབང་དུ་ན་རིམ་གྱིས་
པར་བསྒོམ་དགོས་གསུངས་སོ། །དེས་ན་གདུལ་བྱའི་བློ་རིགས་ལ་དགོངས་ནས། ཉམས་ལེན་འཇོག་ཐབས་ལ་བྱེ་བྲག་གི་གནད་ཉམས་

༄༅། །ཁྲིད་དང་བསྟུན་ནས། ལམ་སྟེགས་ཀྱི་ཁྱད་པར་ཅུང་ཟད་ཕྱེ་བ་ལས། བསྒོམ་པ་ཉམས་ལེན་གྱི་མཐར་ཐུག་རང་ 
ལ་ཆོས་འདིའི་ལུགས་དང་ཀུན་མཁྱེན་ཆེན་པོའི་དགོངས་པ་གཉིས་ལ་ཁྱད་པར་ཅུང་ཟད་ཙམ་ཡང་མེད་པར་མ་ཟད། ལྟ་སྒོམ་སྤྱོད་འབྲས་
དང་བཅས་པ་གནད་གཅིག་ཏུ་འབབས་པ་སྟེ།རྫོགས་པ་ཆེན་པོའི་མན་ངག་གི་རྒྱུད་བཅུ་བདུན་དང་ཀློང་གསལ་འབར་མ་སོགས་ཀྱི་དགོངས་
པ་གཏན་ལ་དབབ་པ་མཚུངས་དགོས་པའི་ཕྱིར་རོ། །འོན་ཀྱང་ཟབ་ལམ་གདམས་པའི་སྙིང་པོར་ཁྱད་པར་བ་འགའ་ཞིག་གབ་པའི་ཚུལ་
གྱིས་རྒྱ་ཆེར་མ་བསྟན་པ་དང་། གོང་འོག་དཀྲུགས་པ་སོགས་ནི། མན་ངག་མ་ཐོབ་པའི་སྐྱེ་བོ་གཟུ་ལུམ་ཅན་རང་གར་འཇུག་པ་དགག་
པའི་དོན་ང་ཡིན་གྱི། རྫོགས་ཆེན་མན་ངག་སྡེའི་ཟབ་པའི་གནད་རྣམས་མད་པ་མིན་ཏེ། བླ་མ་གོང་མ་ནས་མན་ངག་གི་ཟབ་ཁྲིད་བཀའ་རྒྱས་

གདབ་ནས་ལྐོག་ཆོས་སུ་རིམ་པར་སྙན་ནས་སྙན་དུ་བརྒྱུད་པར་མཛད་པ་ཅི་ནས་ཡོད་པའི་ཕྱིར་རོ། །གསུམ་པ་ཞི་གནས་ཀྱི་གོལ་ས་དེ་ཉིད་
བསལ་ཚུལ་ལ་བཞི། གོལ་བའི་རྒྱུ། རྟགས། བསལ་བ། ངོ་སྤྲོད་ཚུལ་ལོ། །དང་པོ་གོལ་བའི་རྒྱུ་ནི། ཞི་གནས་ཀྱི་རྒྱུ་མ་རིག །ལྷག་
མཐོང་གི་རྐྱེན་མ་རྟོག །ཟུང་འཇུག་ཏུ་སྐྱོང་བའི་གནད་མ་ཤེས་པར་མཚན་འཛིན་གྱི་རྟོག་པ་སྣ་ཚོགས་ཀྱིས་བླང་དོར་མང་པོ་བྱེད་པའི་རྒྱུ་ལས་བྱུང་
ང་༑ །གཉིས་པ་རྟགས་ནི། བླ་མར་དད་པ་ལོག །གང་ཤར་གྱི་རྟོག་པ་ཆོས་སྐུར་མ་གྲོལ་བས་བློ་འཛིན་པའི་དྲྭ་བས་བཅིངས། སྒོ་གསུམ་
དགེ་སྦྱོར་ལ་བྲེད། སྒོམ་པ་ལ་ཐེ་ཚོམ་དང་། འཕྲོ་རྟོག་གི་གཡེངས་བསྒོམ་དུས་བྱ་བཞག་མང་། བག་ཆགས་ངན་གོམས་ཀྱིས་སྒོམ་
སྙིང་མི་འདོད་པར། ཚེ་འདིའི་བྱ་བཞག་ལ་བརྩོན་པ་སོགས་རྟགས་རྣམས་འབྱུང་བའོ། །གསུམ་པ་གོལ་ས་དེ་བསལ་བ་ནི། གཞུང་རྩ་

༄༅། །ལས། བདེ་བར་ཆགས་པའི་དམན་བུ་ཤིག༔ གསལ་བར་འཛིན་པའི་དྲྭ་བ་ཆོད༔ མི་རྟོག་ཞེན་པའི་འཛིན་ཕུར་བུད༔
སྟོང་ཞེན་ཉམས་ཀྱི་མདུད་པ་དཀྲོལ༔ ཞེས་པས། བླ་མར་གསོལ་བ་གདབ། འདི་སྣང་གི་ཆེད་འཛིན་དོར། སྟོང་ཞིང་བདག་མེད་པའི། ཏིང་
འཛིན་མཉམ་པ་ཉིད་ཀྱི་རྒྱས་གདབ། བདག་དང་བདག་གིར་འཛིན་པའི་དྲྭ་བ་ཆོད། སྒོ་གསུམ་གྱི་ཐབས་དུ་མས་ཐ་མལ་དུ་མ་ལུས་པར། ཉམས་
སུ་བླངས་པས། ཉོན་མོངས་རྣམ་རྟོག་ཐམས་ཅད་ཞི་ཞིང་ཡེ་ཤེས་རང་གསལ་གྱི་དོན་ལྷན་ནེར་འཆར། ལྷག་མཐོང་གིས་རྟོག་པ་ཅི་དང་ཅི་སྐྱེས་
ཀྱང་༑ ངོ་བོ་སྟོང་པ་ཡུལ་མེད་རང་གསལ་དུ་བཏང་། དེས་ཞི་ལྷག་སྙོམས་ཤིང་ཟུང་དུ་འབྲིལ་བས་སྣང་བ་མཐར་མི་ལྟུང་། སྟོང་པ་དང་འཆར་
བ་གཉིས་ཐ་མི་དད་པས་མཉམ་ཉིད་བདེ་བ་ཆེན་པོར་ལྷུན་གྱིས་གྲུབ་པའོ། །བཞི་པ་མ་གོལ་བའི་རང་གཤིས་ངོ་སྤྲད་པ་ནི། ད་ལྟའི་ཤེས་པ་

གང་ཤར་མ་བཅོས་པའི་རང་བབས་ལ་བཏང་བས། རྟོག་པ་འཛིན་མེད་དགག་བསྒྲུབ་མེད་པས། གཉིས་མེད་སེམས་ཉིད་ཀྱི་ངང་ལ་རྒྱུན་
ཆད་མེད། རགས་རྟོག་ཁ་ཡན་དུ་མ་ཤོར་བས། འདོད་པའི་སེམས་ལས་གྲོལ། འཕྲོ་བའི་ཤེས་པ་རང་བབས་སུ་རྟོགས་པས་གཟུགས་
དང་གཟུགས་མེད་ཀྱི་གོལ་ས་ལས་འདས། ཆེད་འཛིན་མེད་པས་ཞི་གནས་ལྷུན་གྱིས་གྲུབ། སོ་མ་ཤུགས་འབྱུང་དུ་ཤར་བས་ལྷག་མཐོང་
ལྷུན་གྱིས་གྲུབ། འཕྲོ་གནས་གཉིས་སུ་མེད་པས་ཟུང་འཇུག་ལྷུན་གྱིས་གྲུབ་པོ། །དེ་སྐད་དུ། ཀློང་གསལ་ལས། ཉན་ཐོས་ཞི་བའི་ལྟ་
སྟངས་ཀྱིས། །ལུས་ངག་ཡིད་གསུམ་རྣལ་དུ་ཕེབས། །ཞེས་སོ། །གཉིས་པ་བྱང་ཆུབ་སེམས་དཔའི་ལྟ་སྟངས་ཀྱིས་གནས་པ་བརྟན་
པར་བྱེད་པ་ནི། ལུས་སྐྱིལ་ཀྲུང་མཉམ་བཞག་ལས། གཡོ་འགུལ་དང་བྲལ་བ། ངག་སྨྲ་བརྗོད་ཅི་ཡང་མི་བྱ། སེམས་རང་བབས་སུ་

༄༅། །བཞག་ལ། ཕྱི་དབང་ཡུལ་དུ་གང་འཆར་ཡང་། དེ་ཐོག་ཏུ་བཞག་ནས་བསམ་མཁན་ལས་ལོགས་སུ་ཨེ་སྣང་སེམས་ཁོ་
རང་གི་རྒྱུད་ནས་རྒྱང་འཚོ་བྱེད་ནས་སྐད་ཅིག་དང་པོར་སྣང་སེམས་ཡ་མ་བྲལ་བའི་རང་ཐོག་གི་དང་མི་འཆོར་བར་སྐྱོང་བས་སྣང་བ་ཐམས་ཅད་སེམས་སུ་
ཐག་ཆོད་པ་འབྱུང་། དེའི་ངོ་བོར་བལྟས་པས་བྱུང་ཚོར་གྱི་རྟོག་པ་དང་། དྲན་འཛིན་གྱི་གཉེན་པོ་མེད་པའི་ཤེས་པ་རང་གསལ་རྒྱ་ཡན་པ། གཞི་
ཕྱལ་བ་ཞིག་འཆར། དེ་ཉིད་རིག་པ་རང་གནས་ཀྱི་བསམ་གཏན་དུ་ངོས་བཟུང་ལ། ཤེས་པ་གནས་འཕྲོ། དགག་སྒྲུབ་དང་། ཉོན་མོངས་
ཅན་དང་། མི་རྟོག་པའི་ངང་ལ་གནས་པ་སོགས་གང་དུའང་རང་རིག་གི་ངོ་བོར་ཆེར་བལྟས་པས། འཛིན་མེད་རང་གནས་ཀྱི་བསམ་གཏན་དེ།
རྗེན་སངས་ཀྱི་འཆར་བས། འདི་ཁོ་ན་མ་བྱས་ལྷུན་གྲུབ་ཀྱི་སྒོམ་པ་ཆུ་བོ་ལྟ་བུ་ཡིན་ནོ། །འདི་ནི་སྔོན་ཉན་ཐོས་སྐབས་སུ་སྐྱེ་བའི་ཞི་གནས་ཆེར་

བརྟན་ནས་ལྷག་མཐོང་ལ་སྦྱོར་བ་ཟབ་ལམ་རྡོ་རྗེ་སྙིང་པོའི་མན་ངག་དམ་པ་བྱང་ཆུབ་སེམས་དཔའི་ལྟ་སྟངས་ཏེ། ཀློང་གསལ་ལས། བྷོ་
དྷི་ས་ཏྭའི་ལྟ་སྟངས་ཀྱིས། །རྣལ་ཕེབས་བདེ་བ་ཐོབ་པར་འགྱུར། །ཞེས་སོ། །གསུམ་པ་ཁྲོ་བོའི་ལྟ་སྟངས་ཀྱིས་བརྟན་པ་གྲོལ་བར་བྱེད་པ་
ལ༑ ཁྲོ་བོའི་སྟངས་སྟབས་དང་། གྱད་ཀྱི་འདོར་ཐབས། སེངྒེའི་མཆོང་སྟབས་དང་། ལྟ་སྟངས་ཀྱི་ཡོན་ཏན་བསྟན་པའོ། །དང་པོ་ཁྲོ་བོའི་
སྟངས་སྟབས་ནི། བྱང་སེམས་སྐབས་ཀྱི་བསམ་གཏན་གྱི་ངང་མ་ཤོར་བར། ལངས་ཏེ་རྐང་པ་གཡས་བསྐུམ་གཡོན་བརྐྱང་དང་། མིག་
བར་སྣང་ལ་བསྒྲད་དེ།ངག་གིས། ཧ་ཧ་ཧི་ཧི་ཧཱུྃ་ཧཱུྃ་ཕཊཿཕཊཿསོགས་བརྗོད་ཅིང་སྤྱོད་པ་ཏིང་ངེ་འཛིན་དང་བསྲེས་པར་བྱའོ། །གཉིས་པ་
གྱད་ཀྱི་འདོར་ཐབས་ནི། ངང་དེར། གོམ་པ་དལ་བུས་ཚོམ་དུ་འདོར་ཞིང་རོ་སྟོད་བརྒྱངས། མིག་ཕན་ཚུན་འཁྲུལ་ནས། བར་སྣང་གི་

༄༅། །དབྱིངས་ཐག་རིང་པོར་གཏད་ནས་རིག་པ་རྒྱ་བསྐྱེད། སྒོ་ལྔ་རང་ཡན་དུ་བཏང་བས། ཕྱི་ནང་བར་མེད་དུ་ཕྱལ་ཕྱལ་བར་
སོང་ནས། ལུས་དང་ནམ་མཁའ་འདྲེས་པའི་ཉམས་དང་། བདེ་གསལ་མི་རྟོག་པ་ཟང་ཐལ་ཆེན་པོའི་ཉམས་དང་། རིག་པ་ཟང་ཐལ་
རྗེན་པའི་ཉམས་འཆར་སྣང་ཤེས་ཐམས་ཅད་ཟང་ཐལ་དུ་སོང་ནས། རྟོག་བྲལ་གྱི་ཉམས་བརྗོད་ལས་འདས་པ་འཆར་ཏེ། རྫོགས་ཆེན་
མཉམ་ཉིད་རང་གྲོལ་ལས། རྒྱ་བསྐྱེད་དཔང་བསྟོད་མཐའ་དབུས་གདལ་བར་བསྐྱེད། །མ་བཟང་མ་བཏང་རང་གསལ་གཅིག་ཏུ་ལྟོས། །
ཕྱམ་མེར་ཁྱབ་གདལ་དབྱིངས་གཅིག་གདོད་མའི་ངང་། །བསམ་རྫོགས་ཡེ་ཤེས་འོད་གསལ་ཁུང་ནས་འཆར། །ཞེས་སོ། །གསུམ་པ་
སེངྒེའི་མཆོད་སྟབས་ནི། བསམ་གཏན་གྱི་ངང་མི་ཤོར་བར། དྲག་ཏུ་འགྲོ་ཞིང་རིང་དུ་འཆོང་བ་དང་། དལ་བུས་འགྲོ་ཞིང་ས་ལ་སྡོད་པ་

དང་༑ སྐད་ཅིག་ལ་ལངས་ཤིང་ཅ་ཅོ་སྒྲོགས་པ་དང་། དྲན་བསམ་དུ་སྤྲོ་ཞིང་། རྟོག་མེད་དུ་འཇོག་པ་ལ་སོགས་པ་ལ་བསླབ་ནས་སྤྱོད་
ལམ་དང་བསྲེ་བའོ། །འདི་བསྒོམ་པས་ཕྱིས་སྤྱོད་ལམ་ཐམས་ཅད་ཞི་གནས་སུ་འཆར་རོ། །ཚུལ་འདི་ནི་བྱང་སེམས་སྐབས་ཀྱི་ཏིང་
འཛིན་བརྟན་པ་དེ་གྲོལ་བར་བྱེད་པ་སྟེ། ཞི་ལྷག་གམ་མཉམ་རྗེས་བསྲེ་བའི་གནད་འགག་ཟབ་པ་སྟེ། ཀློང་གསལ་ལས། ཁོ་བོ་ཉིད་ཀྱི་
ལྟ་སྟངས་ཀྱིས། །རྣལ་ཕེབས་བདེ་བ་གསུམ་ཡང་འགྲུབ། །ཅེས་སོ། །བཞི་པ་ལྟ་སྟངས་ཀྱི་ཡོན་ཏན་ནི། སྦས་པའི་རྩ་ཀ་ཏི་ཤེལ་
གྱི་སྦུ་གུ་ཅན་དེ། ལྟ་སྟངས་ཧྲིག་གེར་བྱས་པས་རྩ་དེའི་ཁ་གྱེན་དུ་བྱེ་ནས། རིག་པ་དྭངས་སྙིགས་འབྱེད་པས། གསལ་ལ་རྟོག་པ་མེད་
པའི་ཏིང་ངེ་འཛིན་དང་། དག་པའི་མཐོང་སྣང་དུ་མ་འཆར་བར་འགྱུར་རོ། །གཉིས་པ་དབང་པོ་རྣོན་པོ་རྣམས་ལ་གཙོ་བོར་སྟོན་པ་ཐོག་

༄༅། །མར༑ ཞི་ལྷག་ཟུང་འཇུག་གི་སྔོན་འགྲོས་གནས་ལུགས་མ་སྐྱེ་བ་བསྐྱེད་པར་བྱེད་པ་ནི། གཤིས་མཐའ་གྲོལ་ནམ་
མཁའ་ལྟ་བུར་ཡིན་མོད་ཀྱང་། རང་གི་ནང་དུ་མ་བརྟགས་ན་ཡིན་སྙམ་པའི་ཡིད་དཔྱོད་ལ་ལུས་པས་སྟོང་སྒོམ་གྱི་མུན་པར་སོང་ནས། ཟང་
ཐལ་རྗེན་པར་མི་རྟོག་པས་འཁོར་འདས་ཀྱི་ཤན་མི་འབྱེད་པའི་ཕྱིར། རྟོག་པ་འཆར་བ་ལ། དང་པོ་སོ་སོར་རྟོག་པའི་ཤེས་རབ་ཀྱིས་བརྟགས་
དགོས༑ བརྟགས་ཚུལ་ལ། གཏེར་གཞུང་འོད་གསལ་རྡོ་རྗེའི་ཆིངས་ལས་བསྟན་པ་ལྟར། རྟོག་པ་རྩད་བཅད། སེམས་ཀྱི་མཚང་བཙལ། 
བྱུང་གནས་འགྲོ་གསུམ་ལ་བསླབ་པའོ། །དང་པོ། རྟོག་པ་རྩད་བཅད་པ་ལ། བརྟགས་པ་དང་། ངོ་སྤྲོད་པ་གཉིས། དང་པོ་བརྟགས་པ་ནི། 
ལུས་ངག་ཡིད་གསུམ་ལས་འཁོར་བར་འཁྱམས་མཁན་གང་འདུག །དགག་སྒྲུབ་བྱེད་པ་པོ་སུ་ཡིན། སྐྱེ་བ་སྔ་མ་ནས་འདི། འདི་ནས་

ཕྱི་མར་འགྲོ་མཁན་སུ་ཡིན། ད་ལྟ་གནས་པའི་སྐབས་སུ་གཙོ་གང་ཆེ། དྲི་ཞིང་བརྟགས་པས་སེམས་ཀྱི་གཙོ་ཆེ་ཞིང་། དེ་ལྟར་ཤེས་པ་ནི། 
རྟོག་པ་རྩད་བཅད་པའོ། །གཉིས་པ་དེ་ངོ་སྤྲད་པ་ནི། སེམས་ཀྱི་ངོ་བོ་སྟོང་པ་ཅིར་ཡང་མ་གྲུབ་པ་ལས་གདངས་སྣ་ཚོགས་སུ་འཆར་བའི་
ཕྲ་མོ་འདི། གསལ་སྟོང་དུ་མ་ཤེས་པས། བདག་འཛིན་རང་རྒྱུད་དུ་ཞེན་ནས་འཁོར་བར་འཁྱམས་པ་སྟེ། ལུང་ལས། སྲིད་པའི་རྩ་
བ་བདག་འཛིན་ཉིད། །ཅེས་སོ། །གཉིས་པ་བར་དུ་སེམས་ཀྱི་མཚང་བཙལ་བ་ལ། བརྟགས་པ་དང་། ངོ་སྤྲོད་གཉིས། དང་པོ་
བརྟགས་པ་ནི། དེ་ལྟར་བྱེད་པ་པོའི་སེམས་འདིས་ཐམས་ཅད་ལ་བདག་ཏུ་འཛིན་ཞིང་ང་ཞེས་བདེན་པར་ཞེན་འདུག་ན། ལུས་ངག་ཡིད་
གསུམ་པོ་དེ་གཅིག་ཏུ་འདུག་གམ་ཐ་དད་དུ་འདུག །གཅིག་ན་ལུས་ངག་གཉིས་བལྟ་དང་། གྲགས་རུང་བ་བཞིན། སེམས་བལྟ་དང་

༄༅། །གྲགས་ཨེ་རུང་བརྟགས། སེམས་སྣང་དུ་མེད་པ་བཞིན་དུ་ལུས་ངག་མེད་པ་ཨེ་ཡིན་བརྟགས་པས། གཅིག་པ་དང་
དགག་སྒྲུབ་ཐམས་ཅད་སེམས་ཀྱིས་བཟོས་པ་ལས་ལོགས་སུ་མ་གྲུབ་པར་ཤེས་པ་ནི་སེམས་ཀྱི་མཚད་བཙལ་བའོ། །གཉིས་པ་ངོ་སྤྲད་པ་
ནི༑ དེ་ལྟར་བརྟགས་པས་གང་ཡང་མི་རྙེད་དེ། མུ་ཏིག་ཕྲེང་བ་ལས། ཐོག་མ་ཉིད་ནི་ཀ་དག་ལ། །འཁྲུལ་ཞེས་ཙམ་དུ་བརྗོད་དུ་མེད། །
དེ་བཞིན་མ་འཁྲུལ་པ་ཡང་ཅི། །དེ་ཕྱིར་འཁྲུལ་པ་གདོད་ནས་དག །ཅེས་སོ། །གསུམ་པ་བྱུང་གནས་འགྲོ་གསུམ་ལ་བརྟགས་པ་ནི། 
རྩ་རྒྱུད་ལས། དེ་ཡང་བྱང་གནས་འགྲོ་གསུམ་བརྟགས༔ ཞེས་པས། འདི་ལ་བྱུང་གནས་འགྲོ་གསུམ་རང་ལ་བརྟགས་པ་གཅིག་དང་
དུ་མ་ལ་བརྟགས་པ། དབྱིབས་དང་ཁ་དོག་ལ་བརྟགས་པ། བདེ་གསལ་མི་རྟོག་པའི་ཉམས་ལ་བརྟགས་པ། གནས་འགྱུ་གཉིས་

ལ་བརྟགས་པ་དང་ལྔ། དང་པོ་ལ་བྱུང་གནས་འགྲོ་གསུམ་རང་ལ་བརྟགས་པ་དང་། ངོ་སྤྲད་པ་གཉིས། དང་པོ་བརྟགས་པ་ནི། སེམས་
ཟེར་བའི་དྲན་སྐྱེན་པོ་སྐད་ཅིག་མ་གོ་མཁན་ཤེས་མཁན་མཐོང་མཁན་འདི། དང་པོ་ཕྱིའི་ཡུལ་ས་རྡོ་རི་བྲག་སོགས་དང་། ནང་ཕུང་ཁམས་
སྐྱེ་མཆེད་གང་ནས་བྱུང་། བར་དུ་ཕྱི་ནང་གང་དུ་གནས། ཁྱད་པར་ལུས་ཀྱི་ཆ་ཤས་རེ་རེ་ནས་ཕྱེ་ལ་གང་གནས་བལྟ། མཐར་གང་དུ་འགྲོ་
བའི་ཁུང་ཨི་འདུག་བརྟགས་པས་གང་དུ་མ་གྲུབ་ཅིང་ངོ་བོ་ངོས་བཟུང་བྲལ་བའ། རིག་སྟོང་རྗེས་མེད་གཟའ་གཏད་དང་བྲལ་བར་རྟོགས་པ་
ནི༑ ཐ་མ་བྱུང་གནས་འགྲོ་གསུམ་ལ་བརྟགས་པ་སྟེ།གནས་ལུགས་ཀྱི་དོན་མ་སྐྱེས་པ་བསྐྱེད་པར་བྱེད་པའོ། །འོ་ན་སྔར་རྩད་གཅོད་
སྐབས་བྱུང་གནས་འགྲོ་གསུམ་ལ་བརྟགས་པ་བཤད་པས། འདིར་ཟློས་སོ་ཞེ་ན། མི་ཟློས་ཏེ། སྔར་ཡུལ་ལ་ལྟོས་ནས་མ་གྲུབ་པ་ཡིན་

༄༅། །ལ༑ འདི་ཡུལ་ཅན་ལ་བརྟགས་ནས་ངོ་བོའི་སྟེང་དུ་འཕེབས་པའོ། །གཉིས་པ་ངོ་སྤྲད་པ་ནི། དེ་ལྟར་བརྟགས་
ཤིང་གཞིག་པས། རང་བཞིན་མེད་པར་རྟོགས་པ་སྟེ། ཐུགས་ཀྱི་མེ་ལོང་ལས། སེམས་ཉིད་ཡེ་ནས་དངོས་མེད་སྟོང་པ་འདི། །དང་
པོ་བྱུང་ས་མེད་པ་རྒྱུ་ཡི་སྟོང་། །བར་དུ་གནས་ས་མེད་དེ་རྐྱེན་གྱི་སྟོང་། །ཐ་མ་འགྲོ་ས་མེད་པ་ངོ་བོས་སྟོང་། །དབྱིབས་དང་ཁ་དོག་མེད་དེ་
དངོས་པོས་སྟོང་། །ཐོག་མཐའ་འགྲོ་འོང་མེད་དེ་རང་བཞིན་སྟོང་། །ཞེས་སོ། །གཉིས་པ་གཅིག་དང་དུ་མ་ལ་བརྟགས་པ་ནི། བརྟགས་
རྒྱུའི་སེམས་དེ་དང་།བརྟགས་བྱེད་ཀྱི་སེམས་དེ་གཉིས་གཅིག་ཏུ་འདུག་གམ་ཐ་དད་དུ་འདུག །ཐ་དད་ན་སངས་རྒྱས་དུས་འཁོར་བར་
འཁྱམས་རྒྱུ་གཅིག་ཀྱང་ཡོད་ཐག་ཆོད་པས་ཨེ་འདུག་བརྟགས། གཅིག་ཡིན་ན་བཟང་ངན་གང་ཡང་འཆར་མི་ལོ་བ་ལ་ཨི་རིང་བརྟག་གོ། །

གསུམ་པ་དབྱིབས་དང་ཁ་དོག་ལ་བརྟགས་པ་ནི། སེམས་ཟེར་བ་འདི་ཡོད་པ་ཅིག་རེད་དམ། མེད་པ་གཅིག་རེད། ཡོད་ན་ནི་མིག་གི་བལྟར་
རུང་བའི་དབྱིབས་ཁ་དོག་ཅན་ཞིག་ཡོད་དགོས་པས། དེས་ན་ཟླུམ་པོ། གྲུ་བཞི། གྲུ་གསུམ། ཟླ་གམ། ནར་མ་ལྟ་བུའི་དབྱིབས་དང་། 
སྔོ་སེར་དཀར་དམར་སོགས་ཀྱི་ཁ་དོག་འདུག་གམ། འདུག་ན་རང་གིས་བལྟར་ཆོག་དུས་ཐམས་ཅད་ཀྱིས་བལྟར་ཡོད་པས་སྟོན་རྒྱུ་ཨེ་འདུག། །
མེད་པ་གཅིག་ཡིན་ན། སྒོམ་མ་ཤེས་སྙམ་མཁན་དང་། ཤེས་ན་སྙམ་མཁན་འདི་ནི་འདུག །དེའང་མེད་དགོས་པ་ལ་ག་རེ། ཅི་འདྲ་
ཞིག་འདུག་སྙམ་ནས་ཞིབ་ཏུ་བརྟགས་པར་བྱའོ། །བཞི་པ་བདེ་གསལ་མི་རྟོག་པའི་ཉམས་ལ་བརྟགས་པ་ནི། སེམས་ཁོ་རང་གིས་ཁོ་
རང་ལ་ཅི་རེར་བལྟས་ཚེ། བདེ་གསལ་མི་རྟོག་པའི་མྱོང་ཚུལ་བློ་ཡུལ་དུ་བྱུང་བ་དེ། བྱང་མ་ཐག་ངོས་བཟུང་ནས་རྟོག་མེད་དུ་མི་བཞག་

༄༅། །པར༑ བདེ་ན་བདེ་ལྷང་ངེ་བ་དེའི་བདེ་རྒྱུ་དང་བདེ་མཁན་ཐ་དད་དུ་ཨེ་འདུག་དང་། སྣང་བ་གསལ་ལྷང་ངེ་བ་བྱུང་དུས། གསལ་
རྒྱུ་དང་གསལ་མཁན་ཐ་དད་ཨེ་འདུག་དང་། རྣམ་རྟོག་དང་བྲལ་བའི་མི་རྟོག་པ་ལྷན་ནེར་བྱུང་དུས། གནས་རྒྱུ་དང་གནས་པ་མྱོང་མཁན་ཐ་
དད་དུ་ཨེ་འདུག་ངང་འཚོ་ཤེས་པར་བྱའོ། །ལྔ་པ་གནས་འགྱུ་གཉིས་ལ་བརྟགས་པ་ནི། སེམས་ཀྱི་ངོ་བོར་བལྟས་ཚེ། མི་ཡེངས་པར་ཧྲིག་
གེར་གནས་དུས་རྟོག་ཚོགས་འགྱུ་བ་ཨེ་བྱུང་དང་། བྱུང་ན་རང་ཐད་ལྟར་གྲྭ་མ་ཉམས་པར་ཨེ་བྱུང་། བཅས་བཅོས་མི་བྱ་བར་དྲན་པས་འཚོས་
ནས་བལྟས་ན་རང་མཚང་མངོན་སུམ་དུ་མཐོང་བར་འགྱུར་རོ། །དེ་དག་གི་གནས་ལུགས་མ་སྐྱེས་པ་བསྐྱེད་པར་བྱ་བའོ། །གཉིས་པ་
ཟབ་མོ་བློ་འདས་ཀྱི་མན་ངག་ཀ་དག་ཏུ་ལ་བཟླ་བ་ཁྲེགས་ཆོད་ཀྱི་དངོས་གཞིའི་རིག་པ་རང་ངོ་སྤྲད་པ་ལ། གཞན་ལས་ཁྱད་པར་དུ་འཕགས་

ཚུལ་དང་། འཕགས་མཆོག་གི་དངོས་གཞི་ཉིད་བསྟན་པའོ། །དང་པོ་གཞན་ལས་ཁྱད་པར་དུ་འཕགས་ཚུལ་ནི། ཐུན་མོང་དང་ཁྱད་
པར་གྱི་ཐེག་པས་བསྒོམ་པ་ལམ་དུ་བྱེད་པ་ལས། ཟབ་ལམ་རྡོ་རྗེའི་སྙིང་པོའི་གནས་ལུགས་ཀྱི་ངོ་བོ་ཁྲེགས་ཆོད་གདབ་ཚུལ་འདི་ཁྱད་པར་
ལྔས་འཕགས་ཏེ། རིག་པ་རྗེན་པར་རྟོགས་པས་དབང་པོ་ལ་རྣོ་རྟུལ་མེད་པ་དང་། ཟང་ཐལ་དུ་རང་རིག་གི་དབང་པོས་དངོས་སུ་རྟོགས་
པས་རྟོག་དཔྱོད་ཀྱི་ཤེས་རབ་ལ་རག་མ་ལུས་པ་དང་། ཚིག་ལས་འདས་པའི་རིག་པ་ཟང་ཐལ་དུ་རྟོགས་པས་བློ་ཚོགས་དང་ཁ་བཤད་
ལ་དོན་མི་རེ་བ་དང་། ཅིར་སྣང་ཡང་འཁྲུལ་པ་བཟང་ངན་ཙམ་ལས། སྐུ་གསུམ་ལམ་སྣང་དུ་རྟོགས་པས། སྣང་བ་ལ་ཞེན་འཛིན་
གྱི་གདང་མི་འཆའ་བ་དང་། རིག་པ་རྗེན་པ་ཟང་ཐལ་བས་ལྟ་སྒོམ་སྤྱོད་འབྲས་རིག་པའི་སྒྲིབ་བྱེད་དུ་མཐོང་སྟེ། སེམས་གནས་ངལ་

༄༅། །བསོའི་ཞི་ལྷག་ལ་རེ་ལྟོས་མི་འཆའ་བས་ཁྱད་པར་དུ་འཕགས་སོ། །གཉིས་པ་འཕགས་མཆོག་གི་དངོས་གཞི་
གསུམ་གྱིས་སྐྱེས་པ་ངོ་སྤྲད་པ་ལ། གནས་པ་སེམས་ཀྱི་རྒྱུན་དུ་ཤར་བ་འཕྲོ་བ་སེམས་ཀྱི་རོལ་པར་ཤེས་པ། གཉིས་མེད་མཉམ་པའི་
ངང་དུ་གནས་པའོ། །དང་པོ་གནས་པ་སེམས་ཀྱི་རྒྱན་དུ་ཤར་བ་ལ། ཅོག་བཞག་གིས་ཉམས་སུ་ལེན་པ་དང་། ཉམས་རྟོག་སྐྱེ་
ཚུལ་དང་། སྐྱེས་པ་ངོ་སྤྲད་ཚུལ་ལོ། །དང་པོ་ཅོག་བཞག་གིས་ཉམས་སུ་ལེན་པ་ལ། ཕྱི་སྣང་བ་ལ་ལྟོས་པའི་ཅོག་བཞག་གསུམ་
ལ་གཞི་བཅའ་བ། ནང་རིག་པ་ལ་ལྟོས་པའི་ཅོག་བཞག་བཞིས་གནད་དུ་བསྣུན་པའོ། །དང་པོ་ཕྱི་སྣང་བ་ལ་ལྟོས་པའི་ཅོག་བཞག་གསམ་
ལ་གཞི་བཅའ་བ་ནི། གཞུང་རྩ་བ་ལས། དེ་ནི་ལུས་རྡོ་རྗེའི་སྐྱིལ་ཀྲུང་མི་གཡོ་བའོ༔ དེ་ནི་མིག་མདའ་གང་ཙམ་དུ་མི་འགུལ་བའོ༔ ༔ 

དེ་ནི་རྟོག་པ་རང་བབས་སུ་ཆོས་ཉིད་ཀྱི་ངང་དུ་མཉམ་པར་འཇོག་པའོ༔ ཞེས་པས། རི་བོ་ཅོག་བཞག་ནི་ལུས་གཡོ་འགུལ་མེད་པར་རྡོ་རྗེའི་
སྐྱིལ་ཀྲུང་བཅའ་བ། རྒྱ་མཚོ་ཅོག་བཞག་ནི་མིག་གཡོ་འགུལ་མེད་པ་བར་སྣང་མདའ་གང་ཙམ་དུ་གཏད་པ། རིག་པ་ཅོག་བཞག་ནི་སེམས་
འགྱུ་དྲན་དང་བྲལ་བ་རང་བབས་ཆོས་ཉིད་ཀྱི་ངང་དུ་འཇོག་པའོ། །དེ་སྐད་དུ་སེམས་ཉིད་ངལ་བསོ་ལས། ལུས་ནི་ཆོས་བདུན་རི་རྒྱལ་ལྟ་བུ་
ལ༑ །དབང་པོ་མཐའ་བྲལ་རྫིང་བུའི་གཟའ་སྐར་འདྲ། །སེམས་ཉིད་སྟོང་གསལ་དྭངས་པའི་ནམ་མཁའ་བཞིན། །བྱིང་རྒོད་གཉིས་
མེད་སྤྲོས་དང་བྲལ་བར་བཞག །ཅེས་སོ། །གཉིས་པ་ནང་རིག་པ་ལ་ལྟོས་པའི་ཅོག་བཞག་བཞི་ནི། གཞུང་རྩ་བ་ལས། དེ་ལྟར་གནས་
ལུགས་ལ་གཡོ་འགུལ་མེད་པ་རི་བོ་ཅོག་བཞག༔ ཁ་གཏིང་མེད་པ་རྒྱ་མཚོ་ཅོག་བཞག༔ གསལ་སྒྲིབས་མེད་པ་རིག་པ་ཅོག་བཞག༔ ་

༄༅། །ཅེས་པས། དང་པོ་རི་བོ་ཅོག་བཞག་ནི། རི་རྒྱལ་ལ་འཕོ་འགྱུར་མེད་པ་ལྟར། རིག་པའི་ངོ་བོ་འཕོ་འགྱུར་མེད་པ་སྟེ། 
རྣལ་འབྱོར་པས་རྟོགས་ནས་ངང་ལ་གནས་པས་རྐྱེན་སྣང་གིས་མི་གཡོ་བ་སྟེ། ཡི་གེ་མེད་པ་ལས། རི་བོ་ཅོག་བཞག་ལྟ་བ་གསང་བ་ཉིད། །
ཐེ་ཚོམ་མ་ཡིན་འགྱུ་བ་ངང་གི་མེད། །ཅེས་སོ། །གཉིས་པ་རྒྱ་མཚོ་ཅོག་བཞག་ནི། རྒྱ་མཚོ་རླུང་གིས་མ་བསྐྱོད་པར་གཟའ་སྐར་ཤར་
དུས་གཟའ་སྐར་སྣང་ཡང་ཆུ་ལས་མ་གཡོས་ལ་ཆུས་མ་གོས་པ་ལྟར། རིག་པ་ཟང་ཐལ་དུ་སང་ངེ་བ་ལས། སྣང་ཡུལ་མ་འགགས་པར་
ཤར་ཡང་། འཛིན་པས་མ་བསླད་པས་རིག་པ་དྭངས་སངས་ཀྱི་ངང་ལས་མ་གཡོས་པར་བཞག་པ་སྟེ། ཡི་གེ་མེད་པ་ལས། གསང་
བའི་ཡེ་ཤེས་རྒྱ་མཚོ་ལྟ་བུ་ལ། །ཡེ་ནས་ལྷུན་འབྱམས་མ་བསྐྱེད་དབྱིངས་སུ་ཞོག །ཅེས་སོ། །གསུམ་པ་རིག་པ་ཅོག་བཞག་ནི། ཐོད་

རྒལ་དུ་ལུ་གུ་རྒྱུད་རིག་གདངས་ལ་འཇོག་པ་ཡིན་ཡང་། ཁྲེགས་ཆོད་ཀྱི་སྐབས་འདིར་རིག་པ་དངོས་ཟང་ཐལ་རྗེན་པའི་སྟེང་དུ་འཇོག་པས་
གནད་རབ་ཏུ་ཆེ་སྟེ། ཤེས་པ་དྭངས་བ་རྒྱ་མཚོ་ལྟ་བུའི་ངང་ལ་གནས་དུས་ན། རིག་པའི་ངོ་བོ་སང་ངེ་རྗེན་པར་ཡོད་པ་དེ་ངོས་བཟུང་ནས་ངང་
ལ་འཇོག་པ་སྟེ། རྫོགས་ཆེན་ཆོས་ཉིད་རང་གྲོལ་ལས། གང་ཤར་རིག་པ་དེར་འཛིན་མེད་པའི་ངང་། །ཅེར་གྱི་བལྟས་ལ་ཕྱམ་གྱིས་བཞག་
པའི་ཚེ། །ངང་དྭངས་ཤེས་པ་ཆུ་ལ་ཆུ་བཞག་བཞིན། །གཉིས་མེད་རང་གྲོལ་བདེ་གསལ་མི་རྟོག་འཆར། །ཞེས་སོ། །བཞི་པ་སྣང་བ་
ཅོག་བཞག་ནི། རིག་པའི་གདངས་མེ་ལོང་འདྲ་བའི་ནང་དུ། ཡུལ་སྣང་མ་འགགས་པར་ཤར་དུས། རིག་པ་ལ་ཐུགས་རྗེའི་རྩལ་མི་
འགགས་པས། ཡུལ་ལ་རིག་པ་མཇལ་མཇལ་འདྲ་བ་དེ། ངོ་བོ་རྟོག་མེད་དུ་ཡོད་ཀྱང་། རྣམ་པ་རྟོག་རྟོག་འདྲ་བར་ཤར་ཡང་། དེ་ལ་

༄༅། །ཕར་མི་དགག།ཚུར་མི་བསྡུ། བར་དུ་མི་བཞག་པར། ཆ་རང་བབས་སུ་བཏང་སྟེ། རང་གཞུང་ལས། སྐབས་སུ་སྤྲིན་ 
དྭངས་པའི་མཁའ་ལྟར་བཞག༔ ཆུ་ཆད་པའི་རང་ཐག་ལྟར་བཞག༔ ལས་ཟིན་པའི་སྐྱེས་བུ་ལྟར་བཞག༔ ཅེས་སོ། །འདི་ལ་བརྡ་
བཀྲོལ་སྙན་བརྒྱུད་ཞིག་ཡོད་ཀྱང་བླ་མའི་ཞལ་ལས་ཤེས་སོ། །དེ་ལྟར་བཞག་པས་ཆོས་ཉིད་ཀྱི་ངང་ལས་གཞན་དུ་མི་འདའ་བར། རིག་པ་
དྭངས་པ་དེ་སྣང་བ་ཆེན་པོ་ཀུན་གྱི་འཆར་གཞི་ཡིན་པས། ཕུང་པོ་ལྔར་འཆར་ན་སངས་རྒྱས་ལྔར་གསལ། འབྱུང་བ་ལྔར་འཆར་ན་ཡུམ་
ལྔར་རང་བབས། དུག་ལྔར་འཆར་ན། ཡེ་ཤེས་ཆེན་པོ་དབྱིངས་སུ་ཤར་བས་ན། ཅི་ཤར་ཡང་རང་གི་ངང་ལས་གཞན་མེད་ལ། རང་ཉིད་
ཆོས་སྐུ་ཟང་ཐལ་དུ་གནས་པས། མ་བཟུང་གོས་པ་མེད་པར་ཤེས་ཏེ། རྡོ་རྗེ་སེམས་དཔའི་དགོངས་པ་གསལ་འགྲིབ་མེད་པའི་ཆོས་སྐུ་

ཞེས་བྱ་བ་ལྷུན་གྱིས་གྲུབ་པ་སྟེ། ཆོས་དབྱིངས་མཛོད་ལས། སྤངས་པས་མི་སྤོངས་ཀུན་རྟོགས་རིག་པའི་རྩལ། །ཆོས་ཉིད་ངང་དུ་དབྱེ་
བསལ་རིས་མེད་པས། །བསྒྲུབས་པས་མི་བསྒྲུབ་ཆོས་ཉིད་དབྱིངས་སུ་ཤར། །འཁོར་བ་མ་སྤངས་རང་བྱུང་ཡེ་ཤེས་སུ། །ཀློང་ཆེན་རྩལ་
གྱི་རྣལ་འབྱོར་དག་པས་མཐོང་། །ཞེས་སོ། །དེ་ལྟར་ཅོག་བཞག་ལ་བརྟེན་པའི་མན་ངག་གནང་དུ་བསྣུན་པས། ཀ་དག་ཆོས་ཉིད་ཀྱི་རང་
གཤིས་མངོན་དུ་འགྱུར་ཏེ། གཞུང་ལས། དེ་ལྟར་བྱས་པས༔ དབང་པོ་རབ་ལ་ཡིན་ལུགས་ཤེས་པ༔ ངང་ལ་གནས་པ༔ ཐད་ཀར་
ཆོད་པ༔ སེམས་ལ་ཕན་པ༔ དྲན་པས་ཟིན་པ༔ རྣམ་རྟོག་མི་སྐྱེ་བ་མངོན་དུ་གྱུར་པའོ༔ ཞེས་དང་། འདི་ལ་དབང་པོ་འབྲིང་
རྣམས་ཀྱིས་གོ་ཡུལ་དུ་ལུས་ཉེན་ཆེ་བས་གདར་ཤ་ཆོད་པ་གལ་ཆེ་བའི་ཚུལ། གཞུང་རྩ་བ་ལས། དབང་པོ་འབྲིང་ལ་ཡིན་ལུག་མ་ཤེས་

༄༅། །ན་གོལ་སྒྲིབ་གྱི་གདར་ཤ་མི་ཆོད༔ ངང་ལ་མ་གནས་ན་ཤེས་པ་རྐྱེན་ཁར་འཆོར༔ ཐད་ཀར་མ་ཆོད་ན་ཡུལ་གྱི་རྗེས་ཕྱིར་འབྲངས༔ 
སེམས་ལ་མ་ཕན་ན་སོ་སོའི་སྐྱེ་བོ་དང་འདྲ༔ དན་པས་མ་ཟིན་ན་དུག་ལྔ་དུག་གསུམ་དུ་འཆོར༔ རྟོག་མེད་མ་བྱུང་ན་ཉོན་མོངས་རང་ཁར་འཆོར༔ 
མངོན་དུ་མ་གྱུར་ན་འཁོར་བའི་ས་བོན་བྱེད་པས་གདར་ཤ་ཆོད་པ་གལ་ཆེའོ༔ ཞེས་དང་། དྲན་པས་སྐྱོང་ཚུལ་ལའང་། གཞུང་རྩ་བ་ལས། 
སྐབས་སུ་རྟ་དམུ་རྒོད་ལྟ་བུར་བཙལ༔ རྒྱལ་པའི་བཙུན་མོ་ལྟ་བུར་བཙའ༔ ཡིད་བཞིན་ནོར་བུ་ལྟ་བུར་བཙའོ༔ །ཞེས་གསུངས་པའི་
བརྡ་དོན་ནི། རིམ་པར་ངོ་བོའི་གདངས་དང་། སྙིང་རྗེའི་བརླན་དང་། དད་པའི་རྩི་གསུམ་དང་མི་འབྲལ་བར་སྐྱོང་དགོས་པའི་དོན་ཡིན་པ་
སྙན་རྒྱུད་དོ། །ཡང་དབང་པོ་ཐ་མས་ནི། ཚིག་ལས་དོན་མི་སྨིན་པ་དང་། དོན་ལ་མྱོང་བ་མི་ཐོན་པ་སོགས་འབྱུང་བས་བརྟགས་གཞིག་

གིས་སྐྱོང་བ་གལ་ཆེ་སྟེ། གཏེར་གཞུང་ལས། དབང་པོ་ཐ་མས་ཡིན་ལུགས་ཤེས་པ་ལ་གདེང་དང་ལྡན་ནམ་མི་ལྡན་བརྟགས༔ ངང་
ལ་གནས་པ་ལ་ཕན་གནོད་འདུག་གམ་མི་འདུག་བརྟགས༔ ཐད་ཀར་ཆོད་པ་ལ་དུག་ལྔར་འཆོར་རམ་མི་འཆོར་བརྟགས༔ སེམས་ལ་
ཕན་པ་ལ་གཞི་རྩ་ཆོད་དམ་མི་ཆོད་བརྟགས༔ དྲན་པས་ཟིན་པ་ལ་རང་སར་གྲོལ་ལམ་མི་གྲོལ་བརྟགས༔ རྟོག་མེད་བྱུང་བ་ལ་
གསལ་ཆ་ཐོན་ནམ་མ་ཐོན་བརྟགས༔ མངོན་དུ་གྱུར་པ་ལ་མཁན་པོ་འདུག་གམ་མི་འདག་བརྟགས༔ དེ་ལྟར་བརྟགས་ཤིང་
གཞིག་སྟེ་སྐྱོང་བའི་ཚེ༔ སེམས་ཀྱི་དགག་སྒྲུབ་དགེ་སྡིག་བླངས་དོར་ལ་སོགས་པའི་སྤྲོས་པ་ཉེ་བར་ཞི་བ་སྟེ༔གསལ་སྟོང་
ལྷན་ཅིག་སྐྱེས་པའི་ཡེ་ཤེས་གདོད་མའི་ཀ་དག་གི་ངང་ལ་གནས་པའོ༔ ཞེས་སོ། །གཉིས་པ་ཉམས་དང་རྟོགས་པ་ཇི་ལྟར་སྐྱེ་

༄༅། །ཚུལ་ནི། རང་ཤར་ལས། རྟག་ཆད་གཉིས་ཀྱི་མཐའ་ལས་འདས། །མཐའ་བཞའི་དྲི་མ་རང་སངས་ཉིད། །ཅེས་
པས༑ འདིའི་དུས་ན་ལྷག་མཐོང་གི་ཉམས། སྒོམ་བྱ་བསྒོམ་བྱེད་བྲལ་བའི་མི་རྟོག་པ་རང་རིག་རང་གསལ་གྱིས་གསལ་བ། འབད་རྩོལ་
མེད་པའི་བདེ་བ་དང་གསུམ་འཆར་རོ། །དེ་ནས་ལྷག་མཐོང་གི་རྟོགས་པ་ནི། གང་དུ་ཡུལ་ཡུལ་ཅན་གྱི་མྱོང་ཚོར་རིམ་པར་དག་ནས། གང་
ཤར་གྱི་སྐང་ཅིག་སོ་མ་ཡུལ་མེད་རང་རིག་ཏུ་ཤར་བས། དེ་ལ་ལྷག་མཐོང་རྟོགས་པའི་བདེ་གསལ་མི་རྟོག་པ་གསུམ་ཤར་ཏེ། གཉུག་མ་
ཡུལ་མེད་དུ་ཤར་བས་གསལ་བ་དང་། གསལ་བྱ་གསལ་བྱེད་ཀྱི་རྟོག་པ་མེད་པས་མི་རྟོག་པ། རིག་སྟོང་དབྱེར་མེད་དུ་བདེ་བས་ན་བདེ་བའོ། །
གསུམ་པ། དེ་ཉིད་རང་ཐོག་ཏུ་ངོ་སྤྲད་པ་ལ་བཞི། འདྲ་ནོར་ཤན་འབྱེད་ཅིང་ངོས་བཟུང་བ། མ་ནོར་བར་ངོ་སྤྲོད་པ། ལུང་གིས་ཡིད་ཆེས་

བསྐྱེད་པ། གོམས་འདྲིས་ཀྱིས་བརྟན་པ་ཐོབ་པར་བྱ་བའོ། །དང་པོ་འདྲ་ནོར་ཤན་དབྱེ་ཞིང་ངོས་བཟུང་བ་ལ། ང་སད་ཀྱི་དུས་ནོར་བ་དང་། ལ་
ཤན་གྱི་འཕྲང་ངོས་བཟུང་བའོ། །དང་པོ་དུས་ནོར་བ་ནི། རྟོགས་པ་ངོ་སྤྲོད་པ་དེ་རིག་པ་སྐད་ཅིག་མའི་སྟེང་དུ་དགོས་པས། རྟོགས་པ་མ་སྐྱེས་
པ་ལ་ངོ་སྤྲོད་སྔ་ན་དོན་མེད་པ་དང་། རྟོགས་པ་སྐྱེས་བདོ་བ་ན་ངོ་སྤྲད་པས་གོ་ཡུལ་དུ་ལུས་པ་དང་། རྟགས་པ་སྐྱེས་ཟིན་པར། ངོ་མ་སྤྲད་
ན་གནས་ལུགས་ཀྱི་ཐེ་ཚོམ་མི་ཆོད་པ་རྣམས་འབྱུང་ངོ་། །གཉིས་པ་ལ་ཤན་གྱི་འཕྲང་ནི། རྩད་གཅོད་རགས་པ་རྟོགས་དུས་དང་མཉམ་བཞག་
གི་ཕྲ་མཐའ་གཉིས་ནོར། དེ་བཞིན་དུ། རྟོགས་པ་མཐོང་དུས་རྟོགས་མེད་ཅིག་ཡིན་པ་དང་། དྲན་པས་ཟིན་དུས་པོ་འདས་སུ་འགྲོ་བ་གཉིས་
ནོར༑ རྣམ་རྟོག་སྤྲོས་བྲལ་ལ་བལྟ་མཁན་མེད་པ་དང་། རིག་པ་སྐད་ཅིག་མར་འཁོར་འདས་སུ་འཛིན་པ་མེད་པ་གཉིས་ནོར་བ་སྟེ། སྔ་མ་

༄༅། །རྣམས་ཀྱི་ཕྱི་མ་རུ་ངོ་མི་སྤྲད་དོ། །གཉིས་པ་མ་ནོར་བར་ངོ་སྤྲད་པ་ལ། དབང་པོའི་ཁྱད་པར་གྱི་ངོ་སྤྲད་ལུགས་གཉིས་ཏེ། སྤྱི་
དང་ཁྱད་པར་གྱི་ངོ་སྤྲོད་དོ། །དང་པོ་སྤྱི་ལྟར་ངོ་སྤྲོད་བྱ་བ་ནི། གཞུང་ལས། སློབ་མས་ཚོགས་འཁོར་དང་མཎྜལ་ཕུལ་ལ༔ ཞེས་གསུངས་པ་
བཞིན་བྱས་ནས་མི་འགྱུར་རྡོ་རྗེའི་འདུག་སྟངས་ཞེས། ལུས་ཚུགས་བསྲང་། རྐང་མཐིལ་གཉིས་སར་ཕབ། པུས་མོ་གཉིས་གཤིབས། ལག་
གཉིས་སོར་བསྣོལ་པུས་མོར་འཁྱུད་ལ་འདུག་བཅུགབླ་མས་ཌཱ་དྲིལ་བཅས། བརྒྱུད་པའི་གསོལ་འདེབས་དང་བྱིན་དབབ་དབྱངས་དང་ལྡན་པས་
སེམས་སྤྲོ་དང་དུང་ངེ་འབྱུང་བར་བརྗོད་པའི་མཐར། ཨེ་མ་ཧོ། དེ་ཡང་རྣམ་རྟོག་སེམས་སུ་ངོ་སྤྲད་པ་དང་༔ སེམས་སྟོང་པར་ངོ་སྤྲད་པ་
དང་༔ སྟོང་པ་སྣང་བར་ངོ་སྤྲད་པ་དང་༔ སྣང་སྟོང་དབྱེར་མེད་དུ་ངོ་སྤྲང་པ་དང་༔ གཉིས་མེད་རང་གྲོལ་དུ་ངོ་སྤྲད་པ་དང་༔ དུག་ལྔ་རང་གྲོལ་

དུ་ངོ་སྤྲོད་པ་དང་༔ ཚོགས་དྲུག་རང་གྲོལ་དུ་ངོ་སྤྲད་པའོ༔ དང་པོ་རྣམ་རྟོག་སེམས་སུ་ངོ་སྤྲད་ནི༔ སྒོམ་པའི་དོན་ཀློང་དུ་གྱུར་ན་སྐབས་སུ་ངོ་སྤྲད་
པ་ནི༔ ཉོན་མོངས་བདག་འཛིན་གྱི་རྩ་བ་རྣམ་པར་རྟོག་པ་འདི་ཀ་སེམས་ལས་བྱུང་ཞིང༔ སེམས་ལས་མ་འདས་སེམས་ལས་གཡོ་བ་མ་ཡིན་ཏེ༔
ཉོན་མོངས་རྣམ་རྟོག་གི་ཚོགས་རང་ཁར་འཚོར་བའི་འཁོར་བ་དང་༔ རང་སར་གྲོལ་བ་མྱང་འདས་ཀྱི་ཆའི་བྱེ་བྲག་ཕྱེད་པར་གྱིས་ཤིག༔ ཞོར་གྱི་
བསླབ་བྱ་ནི༔ དེ་ལྟར་རྣམ་བར་རྟོག་པའི་ཚོགས་ཀྱི་གཉེན་པོ་དང་མ་བྲལ་བར་རྣམ་པར་རྟོག་པའི་ཚོགས་མཐའ་དག་རང་གྲོལ་དུ་རྒྱས་ཐེབས་ན་
རྣམ་རྟོག་ཆོས་སྐུའི་རོལ་པ་སྟེ༔ དོན་བཞིན་མྱོང་བར་གྱིས་ཤིག༔གཉིས་པ་སེམས་སྟོང་པར་ངོ་སྤད་པ་ནི༔ དེ་ལྟར་རྣམ་པར་རྟོག་
ཚོགས་ཐམས་ཅད་དངོས་པོ་དང་རང་བཞིན་མཚན་ཉིད་ཅི་ཡང་མ་གྲུབ་པ་ནམ་མཁའ་ལྟ་བུའོ༔ ཞོར་གྱི་བསླབ་བྱ་ནི༔ དུག་ལྔ་བདག་འཛིན་

༄༅། །གྱི་རྟོག་པ་ཅི་ཤར་ཡང་༔ དེའི་ངོ་བོར་བལྟས་པས་སྐྱེ་བ་མེད་པའི་དོན་མཐོང་བ་ལ་ནན་ཏན་བྱའོ༔ གསུམ་པ་སྟོང་པ་
སྣང་བར་ངོ་སྤྲད་པ་ནི༔ དེ་ལྟར་སྟོང་པའི་རང་མདངས་ལས་འགགས་མེད་ཀྱི་རྩལ་ནི་ཅིར་ཡང་སྣང་ལ༔ སྣང་བའི་རྟོག་ཚོགས་མཐའ་དག་སྟོང་
པའི་རང་མདངས་ལགས་པས༔ ཆེད་དུ་གཉེར་བར་མི་བྱའོ༔ བསླབ་བྱ་ནི༔ སྟོང་པའི་རང་ཞལ་སྐྱོང་བས་འགགས་མེད་ཀྱི་རྩལ་ཅི་ཤར་ཡང་
རང་གྲོལ་རོལ་པར་ལམ་དུ་ཁྱེར་ཞིག༔ བཞི་པ་སྣང་སྟོང་གཉིས་མེད་དུ་ངོ་སྤྲད་པ་ནི༔ བཟང་ངན་རྟོག་པ་མཐའ་དག་དངོས་པོར་མ་གྲུབ་པ་
སྟོང་པ༔ སྟོང་པའི་རང་མདངས་ལས་ཅིར་ཡང་སྣང་བ་བཟང་ངན་བླང་དོར་དང་བྲལ་བ་སྣང་སྟོང་གཉིས་མེད་ཀྱི་དོན་འདི་ནི་རྒྱལ་བའི་དགོངས་
པ་སྟེ་འཁོར་ཡུག་རོལ་པ་ཆེན་པོར་རྟག་ཏུ་བརྩོན་པར་བྱའོ༔ ལྔ་པ་གཉིས་མེད་རང་གྲོལ་དུ་ངོ་སྤྲད་པ་ནི༔ དེ་ལྟར་བཟང་ངན་གཉིས་མེད༔

འཁོར་འདས་གཉིས་མེད༔ བླངས་དོར་གཉིས་མེད༔ སྣང་སྟོང་གཉིས་མེད་མཐའ་དག་རང་གྲོལ་གྱི་རོལ་པའོ༔ བསླབ་བྱ་ནི༔ དེ་
ལྟར་རང་གྲོལ་གྱི་རོལ་པ་མཐའ་དག་གཉེན་པོ་དང་མ་བྲལ་བར་སྐྱོང་བར་བྱའོ༔ དྲུག་པ་དུག་ལྔ་རང་གྲོལ་དུ་ངོ་སྤྲད་པ་ནི༔ ཉོན་མོངས་པ་
བདག་འཛིན་དུག་ལྔའི་རྟོག་པ་མཐའ་དག་རང་གྲོལ་གྱི་རོལ་པ་ཆེན་པོ་སྟེ་དུག་ལྔ་རང་གྲོལ་ནི་ཡེ་ཤེས་ལྔའི་ངོ་བོ་དུག་བདུད་རྩིར་གྱུར་པའོ༔ ༔
བསླབ་བྱ་ནི༔ དུག་ལྔའི་ངོ་བོ་མཐོང་བ་ཙམ་གྱིས་རང་གྲོལ་གྱི་རོལ་པ་སྟེ་རྟག་ཏུ་སྐྱོང་བར་བྱའོ༔ བདུན་པ་ཚོགས་དྲུག་རང་གྲོལ་དུ་ངོ་སྤྲད་
པ་ནི༔ མིག་གི་ཡུལ་དུ་གཟུགས་མཐོང་སྟོང་༔ རྣ་བའི་ཡུལ་དུ་སྒྲ་གྲགས་སྟོང་སོགས་ཚོགས་དྲུག་གི་རྟོག་པ་མཐའ་དག་རང་གྲོལ་གྱི་ཆོས་
དེ༔ དེ་ལྟར་རང་གྲོལ་གྱི་དགོངས་པ་ཡང་རྩོལ་སྒྲུབ་གཉེན་པོ་དང་བྲལ་བ་ཡེངས་མེད་འཁོར་ཡུག་རོལ་པ་ཆེན་པོའི་ཚད་ལ་ཕེབས་པར་བྱའོ༔

༄༅། །ཞེས་རྡོ་རྗེ་སྙིང་པོའི་རང་གཞུང་གི་ངོ་སྤྲོད་བདུན། འདས་རྗེས་དོན་ཁྲིད་དང་། དགོངས་པ་གཅིག་ཏུ་གྱུར་པ་བཞིན་ངོ་སྤྲོད་
གདབ་པར་བྱའོ། །གཉིས་པ་ཁྱད་པར་བའི་ངོ་སྤྲོད་ནི། སློབ་མ་རྣམས་འདུག་སྟངས་གོང་བཞིན་ལ་སེམས་མ་བཅོས་པར་བཞག་བཅུག་ནས། 
ཀྱེ་ ཁྱོད་ཀྱི་ད་ལྟའི་རིག་པ་འདི་ལ་བཅས་བཅོས་དང་སྤྲོ་བསྡུ་མི་བྱེད་པར་ཡོད་པ་ཆེད་དུ་མི་སྤང་། མེད་པ་ཆེད་དུ་མི་སྒྲུབ། ཡོད་པ་ལ་ལོན་
པར་མི་ཞེན། མེད་པ་ལ་སེམས་ལས་མི་བྱ། འདས་པའི་རྟོག་པའི་རྗེས་མི་གཅོད། མ་འོངས་པའི་སྔུན་མི་བསུ། ད་ལྟའི་ཤེས་པ་ལ་
གཉེན་པོའི་གོས་མི་བསྐོན་པར་རྗེན་ཡེ་རེ་བ་ཤེས་པ་གསུམ་བྲལ་བཞི་པའི་ཆ། ཡེ་བབས་མ་བཅོས་པའི་གཉུག་མ་ཡེ་ཤེས་གསུམ་ལྡན་གྱི་ངོ་
བོ་རང་ངོ་རང་ཐོག་བཅར་ཕོག་གི་ཚུལ་དུ་ཞོག་དང་། སྣང་བ་སྣང་ཐོག་ནས་གྲོལ་བ་བྱེའུ་ཁྲས་ཁྱེར་བ་ལྟ་བུ། འགྱུ་བ་འགྱུ་ཐོག་ནས་གྲོལ་བ་

བར་སྣང་གི་སེར་བུ་ཡལ་བ་ལྟ་བུ། སྣང་ཤེས་གཉིས་མེད་དུ་གྲོལ་བ་ལན་ཚྭ་ཚུར་ཐིམ་ལྟ་བུ་འབྱུང་ངོ་། །ཀློང་དྲུག་ལས། སྐྱེས་བུ་གང་
གིས་འདས་པའི་རྗེས་མ་བཟུང་། །མ་འོངས་པའི་སྔུན་མ་བསླངས། ད་ལྟའི་ཤེས་པ་རང་སོ་ལ་བཞག་ནས་ཤེས་པ་ཐམས་ཅད་སྔ་ཕྱི་
མེད་པར་གཅིག་ཏུ་འདྲེས་ན་གཅིག་འདུས་ངོ་བོ་གཅིག་པ་ཞེས་བྱ་སྟེ། དུས་གསུམ་མཉམ་པ་ཉིད་དུ་རིག་པའི་རྣལ་འབྱོར་པ་ཞེས་བྱའོ། །ཞེས་
སོགས་རྒྱ་ཆེར་གསུངས་པ་དང་། རྫོགས་པ་ཆེན་པོ་ནམ་མཁའ་ཆེ་ལས། སྔ་རྗེས་མི་བཅད་འདས་པའི་འདུ་ཤེས་དོར། །ཕྱིས་སྔུན་མི་
བསུ་ཡིད་ཀྱི་འབྲེལ་ཐག་བཅད། །བར་དུ་འཛིན་མེད་ནམ་མཁའི་ངང་ལ་ཞོག །ཅེས་གསུངས་པ་ལྟར་རིག་པ་ངོ་སྤྲད་ཅིང་ཐེ་ཚོམ་མེད་པ་ལ་
བཟླ་བར་བྱའོ། །དེའི་ཚེ་བླ་མ་ཉམས་མྱོང་ལྡན་པས་སློབ་མར་ངོ་འཕྲོད་མིན་ཞིབ་ཏུ་བརྟགས་པ་གལ་ཆེ། དེའི་ཚུལ་འོག་ནས་རིམ་པར་

༄༅། །སྟོན་པའི་གནད་རྣམས་ལ་བསྟེན་ནས་གོ་ཡུལ་དུ་མ་ལུས་པར་གདར་ཤ་ཆོད་པར་བྱའོ། །དེས་རྟོག་པ་ཁྱད་པར་ཅན་
སངས་རྒྱས་ཉམས་སུ་མྱོང་བའི་ཏིང་འཛིན་གྱི་ཡོན་ཏན་མངོན་དུ་གྱུར་ཏོ། །དེ་ལའང་ཁྲེགས་ཆོད་ཀྱི་སྐབས་སུ་ལ་བཟླ་གཙོ་ཆེ་ཞིང་། ཐོད་
རྒལ་དུ་ཤན་འབྱེད་གཙོ་ཆེར་མཛད་ཀྱང་། འདིའི་ཁྲེགས་ཆོད་སྐབས་སུ་ཁྲིད་གཞུང་ཟབ་དོན་སྙིང་པོ་ལས། མན་ངག་ལྟར་སེམས་རིག་དབྱེ་
ལ་ཞེས། སྙན་བརྒྱུད་ཡི་གེ་མེད་པའི་གདམས་ཟབ་བཀའ་རྒྱ་མ་མན་ངག་གནད་ཀྱི་བཅུད་ཕུར་ཟུར་དུ་ཕྱུངས་ནས་ཤན་འབྱེད་བཅུ་གསུམ་དུ་
སྩལ་བ་བཞག་ཐབས་དང་བཅས་པ་གསེར་གྱི་ཐུར་མ་ལྟ་བུའི་གནད་རྣམས་བླ་མའི་ཞལ་ལས་ཤེས་ཤིང་། འདིར་ཀུན་གཞི་དང་ཆོས་སྐུའི་
ཤན་འབྱེད། རྣམ་ཤེས་དང་ཡེ་ཤེས་ཀྱི་ཤན་འབྱེད། སེམས་དང་རིག་པའི་ཤན་འབྱེད་གསུམ་གབ་པ་ཕྱུང་ནས་བཤད་པ་ལ། དང་པོ་

ཀུན་གཞི་དང་ཆོས་སྐུའི་ཤན་འབྱེད་ནི། རིག་པ་འདུས་མ་བྱས་པའི་དབྱིངས་སུ་ཐ་དད་མེད་པས་གཅིག་ཀྱང་། ཆོས་སྐུ་ནི་མ་རིག་པ་ལོག་
པས་ཁྱད་པར་དུ་བྱས་པ། སེམས་སེམས་བྱུང་གི་ཡུལ་ལས་འདས་ཤིང་བག་ཆགས་དང་བཅས་པའི་གློ་བུར་གྱི་དྲི་མ་རྣམ་པར་དག་པའི་
རང་ངོ་ཀ་དག་རྒྱ་ཆད་ཕྱོགས་ལྷུང་དང་བྲལ་བ། རྒྱ་མཚོ་དྭངས་པ་ལྟ་བུ་དང་། ཀུན་གཞིའི་རྣམ་ཤེས་ནི། རྩལ་སྣང་ལྷུན་གྲུབ་ཀྱི་རིག་ཆ་
ལྡོག་པ་ལས་བྱུང་བའི་མ་རིག་པས་ཁྱད་པར་དུ་བྱས་པ་ཆོས་སྐུའི་སྒྲིབ་ཆ་སེམས་སེམས་བྱུང་གི་བསྡུས་པའི་འདུས་བྱས་ཀྱི་ཆོས་ཐམས་
ཅད་ཀྱི། དང་པོའི་རྟེན། བར་གྱི་གནས། ཐ་མའི་བག་ཚགས་ཀྱི་སྣོད་གྲུ་ལྟ་བུར་སྲིད་ཞི་གཉིས་སུ་ཕན་ཚུན་འགྲོ་བའམ། ཡང་ན་
སྲིད་པར་ལྡོག་ཅིང་། འདས་པར་མ་རིག་པ་དང་ལྷན་ཅིག་པའི་ཀུན་གཞི་ལྡོག་པ་གྲུ་གཟིངས་སྐམ་ལ་ཕྱིན་ལྟར་ཆོས་སྐུའི་སྒྲིབ་བྱེད་

༄༅། །སངས་པས་དག་པ་གཉིས་ལན་མངོན་དུ་གྱུར་པ་སྟེ། རིག་པ་རང་ཤར་ལས། ཀུན་གཞི་དང་ཆོས་སྐུའི་དཔེ་ནི་རྒྱ་མཚོ་གྲུ་པའི་
ཚུལ་ཏེ་ལམ་བྱུང་། གཉིད་ལོག་པ་དང་སད་པའི་ཚུལ་ཏེ། དབང་པོའི་ཁྱད་ཡོད་པའི་ཕྱིར། ཞེས་སོ། །མདོར་ན་སེམས་ཀྱི་གནས་ནི་
ཀུན་གཞི་དང་། ཡེ་ཤེས་ཀྱི་གནས་ནི་ཆོས་སྐུ་སྟེ་ཀུན་གཞི་ལ་བསམ་པའི་ཡུལ་ཐམས་ཅད་སྡུད་ཅིང་སེམས་སུ་ཤེས་པའི་ཕྱིར་དང་། ཆོས་
སྐུ་ནི་དྲན་རྟོག་ཐམས་ཅད་མི་མངའ་ཞིང་། ཡུལ་ཐ་དད་དུ་འཛིན་པའི་ཤེས་པ་མེད་པའི་ཕྱིར། ཞེས་ཀློང་དྲུག་ལས་གསུངས་སོ། །གཉིས་
པ་རྣམ་ཤེས་དང་ཡེ་ཤེས་ཤན་འབྱེད་ནི། ཡུལ་རིག་པ་ཙམ་མཚུངས་ཀྱང་། གཟུང་འཛིན་དུ་སྐྱེས་པའི་ཤེས་པ་མ་རིག་པའི་ཁྱབ་བྱེད་དུ་
ཡོད་པས་ཡུལ་དང་ཡུལ་ཅན་དུ་སེམས་པ་དང་། ད་ལྟའི་ཤེས་རིག་འདིར་ཡིད་བྱེད་སོགས་ཉམས་ཀྱི་མ་དག་པའི་རིགས་ཐམས་ཅད་

སེམས་ཡིན་ལ། བཅོས་མ་དགོས་པར་ཡིན་ལུགས་ཐོག་སླེབས་དུས། མི་རྟོག་རང་ངོ་ཡེ་ནས་གནས་པའི་དོན་ཡུལ་མེད་རང་གསལ་དུ་
ཤེས་པས་ཡེ་ཤེས་ཞེས་བྱ་སྟེ། དཔེ་ཆུ་དང་ལྦུ་བ་ལྟ་བུའོ། །དེ་སྐད་དུ་རྫོགས་པ་ཆེན་པོ་རིག་པ་རང་ཤར་ལས། དཔེ་ནི། ཆུ་དང་ལྦུ་བའི་
ཚུལ༑ སེམས་ཀྱི་དབང་དུ་མ་གྱུར། །ཞེས་སོ། །གསུམ་པ་སེམས་དང་རིག་པའི་ཤན་འབྱེད་ནི། སེམས་ཞེས་བྱ་བ་བག་ཆགས་སྣ་
ཚོགས་འཛིན་པའི་གསལ་རིག་གི་ཤེས་པ་འདུས་བྱས་ཀྱི་ཆ་དང་། དེ་ལས་ཤར་བའི་གཟུང་འཛིན་གྱི་རྣམ་པ་ཅན་གྱི། ཕྱི་ནང་གི་དངོས་པོ་དང་། 
སྣང་སེམས་དང་། བདག་གཞན་སོགས་རང་ངོ་མ་ཤེས་པའི་དབང་གིས་ཡང་ཡང་སེམས་པས་ཆུ་རིས་ལྟར་མ་ངེས་ཤིང་། རང་གཤིས་ལ་
གྲུབ་མ་མྱོང་བའི་སྒྲོ་བཏགས་སྣ་ཚོགས་པས། དངོས་སྣང་ལ་བདེན་པར་ཞེན་ཏེ་ལས་ཉོན་རྣམ་སྨིན་གྱི་རྟེན་འབྱུང་ཅིར་ཡང་སྲིད་པའི་ཁམས་

༄༅། །གསུམ་གྱི་གནས་འདིར་འཁྲུལ་རྟོག་བརྟས་པའི་དབང་གིས་བརྒྱུད་མར་འཁོར་བ་ཡིན་ལ། རིག་པ་ཞེས་པ་ནི། ཡུལ་དབང་
རྣམ་ཤེས་སོགས་རྒྱུ་རྐྱེན་གང་ལའང་མ་ལྟོས་པའི་ཡེ་བབས་རྟེན་མེད་སྟོང་པ་ཆེན་པོ། རང་གསལ་འཛིན་མེད་ཆེན་པོ། འགགས་མེད་རང་གྲོལ་ཆེན་
པོ༑ གསལ་བཞག་དང་བྲལ་བའི་ཆོས་ཉིད་སྨྲ་བསམ་བརྗོད་མེད་སོ་སོ་རང་རིག་པའི་ཡེ་ཤེས་ཀྱིས་ཡུལ་མེད་ཟང་ཐལ་རྗེན་པར་མཐོང་བའམ། 
རང་རིག་པ་རང་གསལ། ཐམས་ཅད་རིག་པ་རང་བཞིན་མེད་པའི་གཞི་ལ། རང་གྲོལ་ཏེ། མཐར་གྱི་ཆོས་ཉིད་ཟད་པའི་སར་ཀུན་བཟང་
ཆོས་སྐུའི་རྒྱལ་པོའི་གཏན་སྲིད་ཟིན་ཏེ་འཁྲུལ་ཆོས་མ་སྤངས་རང་དག་གི་ཚུལ་གྱིས་འཚང་རྒྱ་བའི་ཁྱད་པར་རོ། །དེ་སྐད་དུ། ཀློང་དྲུག་ལས། 
རྟོག་པ་མེད་པའི་སེམས་ཉིད་ལ། །ཡུལ་རྐྱེན་བྲལ་བའི་སྣང་བ་ནི། །རང་དག་ཆེན་པོའི་གནས་ལུགས་ཞེས། །ཀུ་ཏུ་བཟང་པོ་ང་ཡིས་

བསྟན༑ །རྟོག་པ་མེད་པའི་སེམས་ཉིད་ལ། །མ་བཟུང་འགགས་མེད་རང་སྣང་བས། །རང་གི་གསལ་བའི་ཡུལ་ངོ་ཤེས། །ཀུན་ཏུ་
བཟང་པོ་ང་ཡིས་བསྟན། །ཟུག་རྔུ་མེད་པའི་སེམས་ཉིད་ལ། །བདག་རྟོག་བྲལ་བའི་སྣང་བ་ནི། །རང་བཞག་ཆེན་པོའི་དགོངས་པ་ཞེས། །
ཀུན་ཏུ་བཟང་པོ་ང་ཡི་བསྟན། །ཞེས་སོ། །དེ་ལྟར་དབང་པོ་ཅིག་ཆར་བས་ཀྱང་། ཡང་རབ་ཏུ་གྱུར་པའི་ཉམས་སུ་བླང་བྱ་ཁོ་ན་ཆོས་འདི་
ལས་གཞན་པའི་ལམ་མཆོག་མཐར་ཐུགས་པ་མེད་ཅིང་། སྟོན་མཁན་སློབ་དཔོན་ཟད་ནས་ཀུན་ཏུ་བཟང་པོ། སྟོན་པའི་ཆོས་ཟད་ནས་ཐེག་
བརྒྱད་ལས་འདས་པའི་ཡང་རྩེར་གྱུར་པ། ལམ་འོག་མ་ཐམས་ཅད་འདི་ལས་བྱུང་ཞིང་འདིའི་ལམ་སྟེགས་ཙམ་དུ་བཞག་པ་ཡིན་པས། དེ་
ལ་སྤྲོ་བ་བསྐྱེད་ཕྱིར་ལྡོག་ཆའི་སྒོ་ནས་མདོར་བསྡུས་ཏེ་ངོ་སྤྲོད་པ་ནི། ལས་དང་པོ་པས་སེམས་ལ་བལྟས་པས་རྣམ་རྟོག་ཡོད་ཀྱང་དབང་དུ་

༄༅། །མི་ཤོར་བར་ལྷན་ནོར་གནས་པ་གསལ་བདེ་ཅན་ནི་ཞི་གནས་ཡིན། རྫོགས་ཆེན་གྱི་དངོས་གཞི་མིན། སྔོན་འགྲོ་ཉེ་རྒྱུ་ཁྱད་
པར་བ་ཞིག་ཡིན། སྣང་བ་གང་ཤར་གྱི་རྟོག་པ་ཐམས་ཅད་མཐོང་ཞིང་། དེ་ཙ་ན་སྐྱེ་འགགས་གནས་བྲལ་གྱི་ངོ་བོ་མཐོང་བ་ནི་ལྷག་མཐོང་ཡིན། 
བལྟ་མཁན་རང་ལ་བལྟས་པས་ཡོད་ཟེར་རྒྱུ་མེད། དབྱིབས་གཟུགས་ཀྱིས་སྟོང་། མེད་ཟེར་རྒྱུ་མེད། ཧྲིག་གེར་འཆར་བ། མ་མཐོང་
བའི་མཐོང་རྒྱུ། མ་མྱོང་བའི་མྱོང་རྒྱུ་ངོ་བོ་ངོས་བཟུང་བྲལ་བ་ཞིག་འདུག་པ་འདི་ནི་ཉམས་སུ་བླང་བྱ་དངོས་ཡིན། དེའི་སྟོང་པ་དེ་ངོ་བོ་སྟོང་པའི་
ཡེ་ཤེས། གསལ་ས་ལེ་བ་དེ་རང་བཞིན་གསལ་བའི་ཡེ་ཤེས། དེ་གཉིས་དུ་མཚུངས་པའི་སྟེང་དེར། དེ་བཞིན་དུ་མཐོང་བས་འཚོས་པ་ཞིག་
ཀྱང་འདུག་རྒྱུ་འདི། ཐུགས་རྗེ་ཀུན་ཁྱབ་ཀྱི་ཡེ་ཤེས་སུ་གསུངས་པ་ཡིན། དེ་གསུམ་བཤད་དུས་སྔ་ཕྱི་ལྟར་བྱེད་པ་དེ་ཚིག་ལས་བྱུང་བ་

མ་གཏོགས། འབྲལ་མ་མྱོང་བའི་མཚན་ཉིད་ཅན་སྐད་ཅིག་མ་གཅིག་ལ་རྫོགས་པ་ཡིན། དེའི་དོན་གྱི་བཟང་ངན་གང་བྱུང་ཐམས་ཅད་དེར་
རྫོགས་པས་རྫོགས་པ་ཆེན་པོ་ཟེར། དེར་གཟུང་འཛིན་གྱི་རྟོག་པ་ཐམས་ཅད་ཁྲེགས་ཀྱིའམ་ཐད་ཀར་རམ་དུམ་བུར་གཅོད་པར་བྱེད་པས་ན་
ཁྲེགས་ཆོད་ཅེས་བྱ། ཐམས་ཅད་བཟོ་བཅོས་མེད་པར་རང་སར་གྲོལ་བས་ཕྱག་རྒྱ་ཆེན་པོར་བཏགས། དེར་ཞི་བས་ཞི་བྱེད། དེའི་ཀློང་
དུ་སྤྱོད་པས་གཅོད་ཅེས་བྱ། དེ་མཐའ་དབུས་བྲལ་བས་དབུ་མ། ཀ་དག་ལྷུན་གྲུབ་ཐུགས་རྗེ་གསུམ། ཡེ་ཇི་བཞིན་པའི་དཀྱིལ་འཁོར། 
ཡེ་ཤེས་ལྷུན་གྱིས་གྲུབ་པའི་དཀྱིལ་འཁོར། རྩ་བ་བྱང་ཆུབ་སེམས་ཀྱི་དཀྱིལ་འཁོར་གསུམ། གནས་འགྱུ་རིག་གསུམ། སྣང་རིག་
སྟོང་གསུམ་ཞེས་བཏགས་པ་ལགས། དེ་ལྟར་མཐོང་བ་ལ་ལྟ་བ། དེ་ལས་མ་གཡོས་པ་བསྒོམ་པ། སྤྱོད་ལམ་དང་བསྲེས་པས་

༄༅། །སྤྱོད་པ། འཁོར་བའི་ས་བོན་བཅད་པ་འབྲས་བུ། དེ་ལྟར་ཤེས་པ་གོ་བ། ངེས་ཤེས་སྐྱེས་པ་མྱོང་བ། བྱ་བྱེད་མེད་
པས་རྟོག་པ། ཉོན་མོངས་ཟག་མེད་དུ་ཤར་བ་སྔགས་སྡོམ་དང་ཤེས་རབ་བསླབ་པ། ངང་ལ་གནས་པ་བྱང་སྡོམ་དང་ཏིང་ངེ་འཛིན། ཉོན་
མོངས་རང་མཚན་སྤངས་བ་སོ་ཐར་དང་ཚུལ་ཁྲིམས་བསླབ་པ། རིག་པ་ལྷ་རུ་གསལ་བ་བསྐྱེད་རིམ། དེ་ལ་མཚན་རྟོག་སྤངས་བ་རྫོགས་
རིམ༑ དབྱེར་མེད་པ་བསྐྱེད་རྫོགས་ཟུང་འཇུག །དེར་གནས་པ་གཞི་ཤེས་པ་ལམ། བརྟན་པ་འབྲས་བུ། སྟོང་ཆ་ཆོས་སྐུ། །རིག་ཆ་
ལོངས་སྐུ། །འགྱུ་བ་སྤྲུལ་སྐུ་ཡིན་ནོ་ཞེས་ངོ་སྤྲད་པར་བྱའོ། །གསུམ་པ་ལུང་གིས་ཡིད་ཆེས་བསྐྱེད་པ་ནི། ཐལ་འགྱུར་ལས། ཡེ་ཤེས་
རང་ངོར་གནས་པ་ལ། །གསུམ་གྱི་ཚུལ་དུ་དབྱེར་མེད་དོ། །ཞེས་དང་། ཀློང་གསལ་ལས། རང་གསལ་ལྷུན་གྲུབ་ཡེ་ཤེས་ནི། །སྟོང་

གསལ་རང་མདངས་ཉིད་དུ་གནས། །ཞེས་དང་། འགགས་མེད་རྩལ་ནི་ཅིར་ཡང་འཆར། །སྟོང་གསལ་རིག་ཅིང་འགྱུར་བ་མེད། །
ཅེས་དང་རང་ཤར་ལས། རང་བཞིན་ལྷུན་གྲུབ་ཡེ་ཤེས་ནི། །རྟག་ཆད་གཉིས་ཀྱིས་མཐའ་ལས་འདས། །ཞེས་དང་། ཀློང་གསལ་
ལས༑ ངོ་བོ་ཀ་དག་ཡེ་ཤེས་ནི། །མ་རིག་རྟོག་པ་ཀུན་དང་བྲལ། །རང་བཞིན་ལྷུན་གྲུབ་ཡེ་ཤེས་ནི། །སྟོང་གསལ་རང་མདངས་ཉིད་
དུ་གནས། །ཐུགས་རྗེ་ཀུན་ཁྱབ་ཡེ་ཤེས་ནི། །འགགས་མེད་སྣང་སྟོང་ཉིད་དུ་གནས། །ཞེས་དང་། ཐལ་འགྱུར་ལས། ཡེ་ཤེས་
རྣམ་དག་རང་གི་ངོ་བོ་ལ། །ངོ་བོ་རང་བཞིན་ཐུགས་རྗེ་གསུམ་དང་ལྡན། །ཞེས་དང་། སྒྲོན་མ་འབར་བ་ལས། ཐོག་མའི་ཀ་དག་
ཆེན་པོ་ལས། །རང་བཞིན་ཉིད་ནི་འདི་ལྟ་བུ། །སུས་ཀྱང་མ་བྱས་རང་གསལ་བར། །དེ་ཉིད་ནས་ནི་རང་བཞིན་ནོ། །ཞེས་དང་། 

༄༅། །ཉི་ཟླ་ཁ་སྦྱོར་ལས། གཞི་གནས་ཀྱི་ཡེ་ཤེས་ནི་གསུམ་སྟེ། ངོ་བོ་ཀ་དག་གི་ཡེ་ཤེས། རང་བཞིན་ལྷུན་གྲུབ་ཀྱི་ཡེ་ཤེས་
དང་༑ ཐུགས་རྗེ་རང་སྣང་གི་ཡེ་ཤེས་སོ། །ཞེས་དང་། ཡི་གེ་མེད་པ་ལས། ཨེ་མ་ཧོ། ང་ལ་སྟོང་པ་དང་སྣང་བ་མ་སྤངས་པར་རྫོགས་སོ། །
ཞེས་དང་། རང་གྲོལ་ལས། མཐའ་བཞིའི་དྲི་མ་རང་སང་ཉིད། །ཅེས་དང་། ནོར་བ་ཕྲ་བཀོད་ལས། ངོ་བོ་དུས་གསུམ་འགྱུར་བ་མེད། །
རང་བཞིན་རྟག་ཏུ་འགགས་པ་མེད། །ཐུགས་རྗེ་ཀུན་ལ་རབ་སྣང་ཞིང་། །ཞེས་དང་། མུ་ཏིག་ཕྲེང་བ་ལས། གནས་ལུགས་རྣམ་པ་མང་
བཤད་ཀྱང་། །ཡེ་ཤེས་རྣམ་པ་གསུམ་ཡིན་ནོ། །ཞེས་དང་། ཡེ་ཤེས་གསང་འཁོར་གྱི་རྒྱུད་ལས། ཡིན་ཚུལ་ངེས་པ་མེད་པ་ལས། །
སྣང་ཚུལ་ཅན་གྱི་ཅི་ཡང་སྣང་། །ཞེས་དང་། སྐུའི་རྒྱུད་ཟ་འོག་བེར་ཁྱིམ་ལས། རྟོགས་ཏེ་སངས་རྒྱས་པའི་དུས་ནའང་ངོ་བོ་རང་བཞིན་ཐུགས་

རྗེ་གསུམ་ལས་མ་འདས་སོ། །ཞེས་དང་། རྫོགས་ཆེན་མཉམ་ཉིད་རང་གྲོལ་ལས། སྒོ་གསུམ་ཡེ་ཤེས་ཆེན་པོ་བཞིར་དག་ནས། །བུམ་
གསང་ཤེས་རབ་ཚིག་དབང་རྣམ་པ་བཞི། །ཡུལ་སེམས་སྣང་སྟོང་བསྐྱེད་རྫོགས་ཟུང་འབྲེལ་སོགས། །ཇི་སྙེད་དབྱེ་བ་དེ་སྙེད་ཡོན་ཏན་
ལྡན༑ །མ་བཙལ་ལྷུན་གྱི་གྲུབ་པས་རྫོགས་པ་ཆེ། །ཞེས་སོ། །བཞི་པ་གོམས་འདྲིས་ཀྱིས་བརྟན་པ་ཐོབ་པར་བྱ་བ་ལ། གོམས་དགོས་
ཚུལ་དང་། ཉམས་སུ་བླང་ཚུལ་དང་། སྐྱོན་ངོས་བཟུང་ནས་བསལ་ཚུལ་ལོ། །དང་པོ་གོམས་དགོས་ཚལ་ནི། ངོ་འཕྲོད་པ་ཙམ་གྱིས་མི་
ཆོག་སྒོམ་དགོས་པས་ལས་དང་པོ་པས་ཡེངས་མེད་ཀྱི་དྲན་པས་སྐྱོང་ཞིང་བསྒོམ་པ་གལ་ཆེ་སྟེ། ལྕེ་སྒོམ་གྱིས། འོ་མ་བུར་ཤིང་ཏིལ་
དང་རིན་ཆེན་རྡོ། །དེ་དག་སྐྱེས་བུའི་རྩོལ་ལ་རགས་ལས་བཞིན། །སངས་རྒྱས་འབྲས་བུ་མངོན་དུ་ཐོབ་འདོད་པས། །ལམ་ལ་

༄༅། །བསྒོམ་པའི་འབད་རྩོལ་ཤིན་ཏུ་གཅེས། །ཞེས་དང་། རྨོག་སྟོན་འཇམ་དཔལ་སེངྒེའི་ཞལ་ནས། རྟོག་པའི་གདར་
ཤ་མ་ཆོད་པའི། །སྐྱེས་བུ་རྣམས་ནི་ཇི་ལྟར་ཡང་། །འཁོར་འདས་སྣང་བ་བཞག་ལེན་ཡིན། །སྤང་བསྒྲུབ་མེད་པ་ཤིན་ཏུ་དཀའ། །ཞེས་
དང་༑ ཀུན་མཁྱེན་ཆེན་པོས། རང་ངོ་འཕྲོད་ཀྱང་གོ་མས་འདྲིས་མ་རྫོགས་ན། །རྣམ་རྟོག་དགྲས་ཁྱེར་གཡུལ་ངོའི་བུ་ཆུང་འདྲ། །ཤེས་
རབ་ཆེ་ཡང་ཉམས་སུ་མ་བླངས་ན། །དགོས་དུས་མི་སྟོངས་གཡུལ་ངོར་མཚོན་སྟོར་འདྲ། །ཞེས་དང་། དགོངས་པ་རྟོགས་གྲོལ་དུས་
མཉམ་རྟོག་དཀའ་བས། །ནན་ཏན་གོམས་པ་བསྐྱེད་པ་གལ་རེ་ཆེ། །རྣམ་རྟོག་སྣ་ཚོགས་གྲོགས་སུ་འཆར་དཀའ་བས། །ཇི་སྙེད་དྲན་
པས་གྲོལ་བ་གལ་རེ་ཆེ། །ཞེས་དང་། ཡང་དེ་ཉིད་ལས། གྲོགས་སུ་ཤར་ཡང་དབེན་པར་གནས་པ་གཅེས། །སྒོམ་མེད་གོ་ཡང་རྣམ་

རྟོག་འདུལ་བ་གཅེས། །མཉམ་རྗེས་མེད་ཀྱང་ཐ་མལ་མ་ཤོར་གཅེས། །ཞེས་གསུངས་པ་ལྟར་རོ། །གཉིས་པ་ཉམས་སུ་ལེན་ཚུལ་ནི། 
བཏགས་གྲོལ་ཚིག་གསུམ་པའི་རྒྱུད་ལས་གསུངས་པའི་ནམ་མཁའི་སུམ་སྤྲུག་གི་གདམས་ངག་ཞེས་བྱ་བ་བསྒོམ་པར་བྱ་སྟེ། ཆོས་བདུན་གྱི་
ངང་ནས། ཕྱིའི་ནམ་མཁའ་བར་སྣང་སྟོང་པ་ལ། ནང་གི་ནམ་མཁའ་རྩ་སྦུབས་སྟོང་པ་ལ་བརྒྱུད་པ་མིག་གཏད། གསང་བའི་ནམ་
མཁའ་སྙིང་རིན་པོ་ཆེའི་གཞལ་ཡས་ཁང་དུ་བཞུགས་པའི་རིག་པ་མིག་ལ་གཏད་པས་བསྒོམ་རྒྱུ་ཅི་ཡང་མེད་པར་ཐ་མལ་དུ་མ་ཡེངས་ཙམ་དུ་
འདུག་ཅིང་། དང་པོ་ཐུན་ཐུང་པ་དང་། གོམས་ནས་ཇེ་རིང་ལ་བསླབ། རྗེས་ཐོབ་འགྲོ་འདུག་ཉལ་འཆགས་ཐམས་ཅད་ལ་བསྲེས་
ནས་སྒོམ་ན་ཅི་བྱེད་སྒོམ་དུ་འཆར་རོ། །དེ་སྐད་དུ། ཀུན་བྱེད་རྒྱལ་པོ་ལས། ཀྱེ་སྟོན་པ་ཀུན་བྱེད་ང་ཡི་ལུང་བསྟན་པ། །མ་

༄༅། །ལུས་སྐྱེ་མེད་རྣམ་དག་ཏིང་འཛིན་དེ། །སྒོམ་དང་མི་བསྒོམ་རྐྱེན་ལ་རག་མ་ལུས། །བསྒོམ་བྱ་ཇི་ལྟར་སྣང་བའི་ཆོས་རྣམས་
ཀུན༑ །གང་དུ་ཇི་ལྟར་བཞག་པའི་ཚུལ་མེད་པར། །མ་བཙལ་རང་སར་བཞག་ན་བསྒོམ་པ་ཡིན། །ཞེས་དང་། སྟོན་པའི་སྟོན་པ་ཀུན་བྱེད་རྒྱལ་
པོ་ཡིས། །སྒོམ་ཞིང་བསམ་དུ་མེད་པའི་ཆོས་ཉིད་ལ། །མ་བསམ་ཡལ་བར་གནས་པས་འཁོར་བ་ཉིད། །བཙལ་ཞིང་བསྒོམ་པས་རྣམ་རྟོག་
མཚན་མའི་ལམ། །ཞེས་དང་། སྒོམ་དོན་དྲུག་པ་ལས། སྒོམ་པའི་ཚེ་ན་ཅི་ཡང་མི་བསྒོམ་སྟེ། །ཐ་སྙད་ཙམ་དུ་དེ་ལ་སྒོམ་ཞེས་བྱ། །ཞེས་
པས༑ ཆེད་དུ་མི་སྒྲིབ། མི་གཏད། ཐ་མལ་གྱི་ཤེས་པ་རང་བབས་མ་ཡེངས་པའི་ངང་དུ་བཞག །ཡེངས་པ་རྒྱ་འབྱམས་སུ་མི་བཏང། ཐ་མལ་
དུ་བསྡད་པ་དང་འདྲ་བ་ལ། གང་ཤར་རང་ངོ་ཤེས་པའི་དྲན་རིག་སོ་མ་འཛིན་བྲལ་དང་ལྡན་བཞིན་དུ་སྐྱོངས་བར་བྱའོ། །གསུམ་པ་སྐྱོན་ངོས་བཟུང་

ནས་བསལ་ཚུལ་ནི། མན་ངག་མཛོད་ལས། སྒོམ་པའི་སྤྱི་སྐྱོན་རྣམ་དྲུག་བསྟན་པ་ནི། །གསལ་མདངས་མི་བྱེད་མི་རྟོག་ལྡིང་པོར་སོང་། །
ཆེད་དུ་གསལ་སྒོམ་ཡེ་ཤེས་ཕྱོགས་ཆར་སོར། །འཕྲོ་བ་ནང་བསྡུས་སེམས་འཛིན་ཀོལ་ཙེར་སོང་། །གཏིང་གསལ་མ་རྟོགས་ཁ་འབྱམས་ཕྱལ་བ་
སོང་༑ །གཏིང་ཐག་མ་ཆོད་ཐེ་ཚོམ་སྐྱོན་དབང་སོང་། །སྒོ་གསུམ་བཅོས་མས་རྣམ་རྟོག་ཉིད་འཁྲུལ་སོང་། །དེ་ལྟར་སྐྱོན་དྲུག་གང་བྱུང་སྒྲིབ་
པ་སྟེ། །ཡང་དག་དོན་འདོད་རྣམས་ཀྱས་བསལ་ནས་སྒོམ། །ཞེས་དང་། ཀློང་དྲུག་ལས། རྙོག་པ་མེད་པའི་རིག་སེམས་དང་། རྟོག་པ་
མེད་པའི་རང་རིག་གཉིས། །འདྲའོ་འདྲའོ་ནོར་ར་རེ། །མ་སྒྲིབ་གཏིང་གསལ་སྣང་བ་དང་། །འཕྲོ་བའི་བསམ་རྒྱུན་ཞན་པ་གཉིས། །འདྲའོ་
འདྲའོ་ནོར་ར་རེ། །མ་བཙལ་བཞག་པའི་བསྒོམ་པ་དང་། །རྩ་རླུང་སེམས་ཀྱི་ངལ་བསོ་གཉིས། །འདྲའོ་འདྲའོ་ནོར་ར་རེ། །དྲན་མེད་རིག་

༄༅། །པ་ཡུལ་སྣང་དང་། །དྲན་བསམ་འགྲོ་དྲུག་འཁྲུལ་པ་གཉིས། །འདྲའོ་འདྲའོ་ནོར་རེ། །ཞེས་པས། སེམས་དུས་
གསུམ་དུ་རྟོག་པའི་རྗེས་འབྲང་སྔོན་བསུ་བྱེད་ཅིང་། །ཉམས་ལ་ཞེན་པ་དང་། སེམས་བཙིར་འཛིན་བྱེད་པ་སོགས་བློས་བྱས་ཤིག་ཡོད་ཚེ་སྐྱོན་ཞུགས་
པ་ཡིན་ནོ། །སྐྱོན་དེ་བསལ་བ་ནི། ཀུན་མཁྱེན་ཆེན་པོས། སྒོམ་པའི་གོལ་ས་བཅད་པའི་ཆེས་དྲུག་ནི། །འཕྲོ་རྒོད་མ་སོང་སྤྲོས་མེད་དོན་ལ་
གནས༑ །ལྟིང་པོར་མ་སོང་རིག་པའི་གསལ་ངར་གདབ། །ཕྱལ་བར་མ་སོང་དྲན་པའི་རྩི་ཡིས་ཟིན། །ཧང་པོར་མ་སོང་བདེ་གསལ་ཉམས་
དང་ལྡན། རེ་དོགས་མ་སོང་ལྷུན་གྲུབ་འོད་གསལ་ངང་། །ཀོལ་ཙེར་མ་སོང་རྒྱ་བསྐྱེད་དཔངས་བསྟོད་དགོས། །དེ་ལྟར་བྱས་ན་མ་ནོར་ལམ་གྱི་
མཆོག། །ཅེས་པས། ཐ་མ་ལ་ཤེས་པ་ལ་མ་ཡེངས་མི་སྒོམ་བཅོས་བསླད་མེད་པར་མཐོང་བཞིན་དུ་བཞག་ན་གོལ་ས་དང་སྐྱོན་ཐམས་ཅད་

ཞུགས་དོགས་མེད་པ་ཡིན་ནོ། །རྩ་བའི་ས་བཅད་གཉིས་པ་འཕྲོ་བ་སེམས་ཀྱི་རོལ་པར་ཤེས་པ་ལ། རྩ་རྒྱུད་ལས། མ་བཅོས་ཀློང་
ཡངས་ངང་དུ་བློ་བདེ་བའི༔ མི་འཛིན་མེ་སེམས་བཟོ་བཅོས་བློ་ཡིས་ཐོངས༔ ཆོས་དབྱིངས་ཀློང་དུ་ཆོས་སྐུའི་རོལ་པ་སྟེ༔ ཆེད་དུ་མི་
འཛིན་བློ་ཡི་འཛིན་པ་ཐོངས༔ ཞེས་པས། དེ་ལ་ཆོས་ཟད་ཀ་དག་ཆེན་པོར་ལ་བཟླ་བ། བྱ་བྲལ་ཟང་ཐལ་རྗེན་པར་འགག་བསྡོམ་པ། ཡོངས་
གྲོལ་མཉམ་པ་ཆེན་པོར་ཆིངས་སུ་བཅིང་བ་དང་གསུམ། དང་པོ་ཆོས་ཟད་ཀ་དག་ཆེན་པོར་ལ་བཟླ་བ་ལ། ཕྱི་སྣང་བ་བདེན་མེད་དུ་ལ་བཟླ་
བ༑ ནང་ཤེས་པ་རྟེན་མེད་དུ་ལ་བཟླ་བ། བར་འཛིན་པ་རྩལ་བྲལ་དུ་ལ་བཟླ་བའོ། །དང་པོ་ཕྱི་སྣང་བ་བདེན་མེད་དུ་ལ་ཟླ་བ་ནི། འདི་
ལྟར་སྣང་སྲིད་འཁོར་འདས་སྣོད་བཅུད་ཀྱི་བསྡུས་པའི་ཕྱི་རོལ་དཀར་དམར་སྣ་ཚོགས་སུ་སྣང་བ་འདི་དག་རྨི་ལམ་ལྟར། མ་རིག་པའི་

༄༅། །གཉིད་ཀྱི་སྣང་བ་ཙམ་ལས། དོན་ལ་རྡུལ་ཕྲན་དུ་བརྟགས་ན་ཆ་མེད་ཅིར་ཡང་མ་གྲུབ་པའི་སྒྱུ་མའི་ལྟད་མོ་ཁར་སོང་མཐོང་
བའི་བག་ཆགས། མདང་གི་རྨི་ལམ་དུ་སྣང་བ་དང་འདྲ་བར་གཞི་མེད་ཕྱལ་བ་ཡེ་སངས་སུ་གནས་པར་ལ་བཟླ་བ་སྟེ། །སེངྒེ་རྩལ་རྫོགས་ལས། 
དགོངས་པ་རང་བྱུང་ཡེ་ཤེས་ནི། །རྟོགས་དང་མ་རྟོགས་མཐའ་ལས་འདས། །ཡིན་མིན་བློ་ཡི་བྱ་བ་ཐོང་། །སྣང་དང་མི་སྣང་ཆོས་ཉིད་ཀྱང་། །
བྱ་བྱེད་མཐར་ལྟུང་ཆོས་དང་བྲལ། །སྟོང་པ་ཉིད་ཀྱི་ཡེ་ཤེས་ལས། །སྟོང་དང་མི་སྟོང་མཐའ་ལས་འདས། །བཏགས་པ་གཉིས་སྣང་ཆོས་
རྣམས་ཀུན། །ཀུན་བཟང་སེངྒེའི་ངང་ལས་འབྱུང་། །ཞེས་དང་། སྒྱུ་མ་ངལ་བསོ་ལས། ཨེ་མ་སྲིད་པའི་རང་བཞིན་རྨི་ལམ་བཞིན། །རང་
བྱུང་སེམས་ཉིད་གཅིག་གི་ངོ་བོ་ལ། །མ་རིག་གཉིད་ཀྱི་འཁྲུལ་སྣང་གཟུང་འཛིན་བློ། །སྣ་ཚོགས་མང་ལྡན་རྨི་ལམ་སྣང་བ་བཞིན། །རང་

སེམས་ཉིད་ལས་གཞན་དུ་ཅི་ཡང་མེད། །ལོག་རྟོག་སྒྱུ་མ་ཉིད་ཞེས་རྒྱལ་བས་གསུངས། །ཞེས་སོ། །གཉིས་པ་ནང་ཤེས་པ་རྟེན་མེད་དུ་ལ་
བཟླ་བ་ནི། འདི་ལྟར་གཟུགས་སོགས་ལྔར་འཆར་བ་དབང་པོའི་ཤེས་པ་ལྔ་དང་། དོན་སྤྱི་སེམས་ཀྱི་རློམ་ཞིང་ཡུལ་དུ་བྱས་པ་ཡིད་ཀྱི་ཤེས་པ་དང་། 
དགག་བསྒྲུབ་ཆགས་སྡང་དུ་རྟོག་པ་ཉོན་ཡིད་ཀྱི་ཤེས་པ་དང་། བར་མ་ཡུལ་དུ་བྱེད་པ་ཡིད་ཀྱི་ཤེས་པ་ཚོགས་དྲུག་གི་རྗེས་ལ་སྐྱེས་པ་ཅན་དང་། 
རྟོག་མེད་རང་གསལ་ཡུལ་དང་མ་འབྲེལ་པ་ཀུན་གཞིའི་རྣམ་ཤེས་ཏེ་ཚོགས་བརྒྱད་དམ་དྲུག་རང་སྣང་དུས་ན། ཤེས་པའི་རྣམ་པ་ཅི་གནས་ཅི་ཤར་
ཅི་རྟོག་ཀྱང་། སལ་ལེ། ཝལ་ལེ། རྟེན་མེད་རང་གསལ་བ། གསལ་བར་འཆར་ཡང་དངོས་པོ་མེད་པ། མེད་ལ་སྣང་བ་བར་སྣང་དག་
པ་ལ་སེར་བུ་ལྟ་བུ། གསལ་ཆ་རང་གནས་པ་ནམ་མཁའ་ལ་སྤྲིན་ལྟ་བུ། འགྱུ་ཆ་ངོས་བཟུང་གི་དངོས་པོར་མེད་པས་རླུང་ལྟ་བུ། འཛིན་

༄༅། །པར་སྣང་བའི་དུས་ནས་རང་སངས་ངོས་བཟུང་མེད་པ་ཡེ་སྟོང་རྩ་བྲལ་ལྷུན་རྫོགས་དུ་ལ་བཟླ་བ་སྟེ། ཐལ་འགྱུར་ལས། སྣང་
བ་འཁྲུལ་པའི་རང་བཞིན་འདི། །ཡེ་ཤེས་ཡིན་པར་སྔར་མ་མཐོང་། །རྟོག་བཅས་འཁྲུལ་པ་གཞི་མེད་པས། །ཀུན་གཞི་ཆོས་སྐུར་ཆེན་པོར་རྟོགས།
འཁྲུལ་པའི་རང་རྟོག་རྒྱུན་ཆད་དོ། །དེ་ལྟར་འཁྲུལ་མེད་སྣང་བ་འདི། །ཡེ་ནས་གྲོལ་བའི་གནད་ལས་ཤར། །ཞེས་དང་། ཁྱུང་ཆེན་ནམ་མཁའ་
ལྡིང་ལས། རྒྱུ་རྐྱེན་བྲལ་བའི་རང་སྣང་སྒྲིབ་མེད་ཉིད། །རྩོལ་བྲལ་ཉག་གཅིག་སུས་ཀྱང་མ་བྱས་པའི། །ཡེ་རྫོགས་སྙིང་པོ་ལྷུན་གྲུབ་ཡུལ་
ལ་རོལ། །སྒྱུ་མའི་ཆུ་དེ་གཟུགས་ལས་བྱུང་བ་ཡི། །སྙིང་པོ་བརྒྱ་དང་རྟག་ཆད་ཡིད་ཟད་དེ། །སྒྲིབ་བྲལ་ཅོག་བཞག་བསླད་པ་མེད་པ་ཉིད། །
མཐོང་མེད་མཚུངས་པ་མེད་ཅིང་ཡེ་ཤེས་དངོས། །འཁྲུལ་པའི་ཡུལ་ལ་གཟུང་བའི་སྟོས་བྲལ་ཉིད། །ཅེས་དང་། སེམས་ཉིད་ངལ་བསོ་

ལས༑ སྣང་བའི་དངོས་ཀྱི་ཕན་གནོད་གཉིས་སུ་མེད། །དེར་འཛིན་ཞེན་པས་སྲིད་པར་འཆིངས་བས་ན། །སྣ་ཚོགས་སྣང་ལ་བརྟགས་
དཔྱད་མི་དགོས་ཀྱི། །འཛིན་པའི་སེམས་ཉིད་རྩ་བ་བཅད་པར་མཛོད། །ཅེས་སོ། །གསུམ་པ་བར་འཛིན་པ་རྩ་བྲལ་དུ་ལ་བཟླ་བ་ནི། རང་གསལ་
རྟེན་མེད་ཀྱི་ཤེས་པ་ལའང་། ཕྱི་སྣང་བ། ནང་ཤེས་པ། བར་འགྱུ་བ་དང་བཅས་པ། རང་གནས་ཤེས་པ་རང་གི་ངོ་བོ་ལ། དབྱིབས་ཁ་
དོག །སྐྱེ་འགག་གནས་གསུམ་ལ་སོགས་པ་གྲུབ་པ་མེད་ཅིང་། ངོ་བོ་ངོས་བཟུང་ཡོད་མེད་རྟག་ཆད་ལས་འདས་པ་བློ་བྲལ་རང་སངས་རྒྱ་
ཡན་དུ་ལ་བཟླ་བ་སྟེ། ཐུགས་ཀྱི་མེ་ལོང་ལས། སེམས་ཅན་མེད་ལ་སངས་རྒྱས་མིང་ཡང་མེད། །འཛིན་པ་མེད་པས་སེམས་ཅན་ཡུལ་
ཡང་མེད། །རྟོག་པ་མེད་པས་མ་རིག་འཁྲུལ་པ་མེད། །ཞེན་པ་མེད་པས་རྣམ་རྟོག་ཡུལ་ཡང་མེད། །ཅེས་དང་། དམ་པ་བདེ་བར་

༄༅། །གཤེས་པས། རིག་པ་རང་སར་གྲོལ་བ་ཡིན། །འཁྲུལ་ཆོས་རང་སར་ཞི་བ་ཡིན། །ཞེས་གསུངས་སོ། །གཉིས་པ་བྱ་
བྲལ་ཟང་ཐལ་རྗེན་པར་འགགས་བསྡམས་པ་ལ་ངོས་བཟུང་བ་དང་། །འགགས་བསྡོམས་པ་དངོས། དང་པོ་ངོས་བཟུང་བ་ལ་རང་བབས་སུ་ངོས་
བཟུང་བ་དང་། གནད་ལ་བརྟེན་ནས་ངོས་བཟུང་བ་གཉིས། དང་པོ་རང་བབས་སུ་ངོས་བཟུང་བ་ནི། ཚོགས་དྲུག་ཡུལ་དུ་ཕར་འཆར་རམ། 
རང་གནས་ཀྱི་ཤེས་པ་ནང་དུ་གནས་སམ། གང་ཡིན་ཡང་། གོང་དུ་ངོ་སྤྲད་པའི་རིག་པ་དེའི་ཆ། རང་གསལ་རྗེན་པ་གསལ་རིག་ཏུ་ལྷག་གེ་བ་
ངན་རྟོག་ཏུ་ཤར་ཡང་རང་སངས་སུ་རྗེན་ནེ། བཟང་རྟོགས་སུ་ཤར་ཡང་མཐའ་གྲོལ་དུ་སང་ངེ། རང་ས་ན་གནས་ཀྱང་བར་མེད་དུ་ཧར་རེ་བ། 
ཡུལ་གྱིས་མ་བསྒྱུར། འཛིན་པས་མ་བསླད། །སྤང་གཉེན་མ་ཞུགས་པར། སལ་ལེ་སང་ངེ་བའི་རིག་པ་ཟང་ཐལ་རྗེན་པ་མངོན་དུ་གར་དུ་གྱུར་

པའི་རྣལ་འབྱོར་པས་ཆོས་ཅན་ལ་བལྟས་པས་འཁྲུལ་སྣང་བདེན་མེད་དུ་སྣང་བ་སྒྱུ་མའི་དཔེ་བརྒྱད་དུ་རྟོགས་ནས། །དགག་སྒྲུབ་དང་ཞེན་འཛིན་
མེད་པར་བཞག །ནང་ཆོས་ཉིད་ལ་བལྟས་པས་རོ་མཉམ་གྲུབ་གསལ་མེད་པ་ནམ་མཁའ་ལྟར་རྟོགས་ནས། སྤྲོས་བྲལ་ཆོས་ཟད་ངང་ལ་
རེ་དོགས་ཀྱི་འཛིན་པ་མེད་པར་བཞག །གསང་བ་རིག་པ་ལ་བལྟས་པས། སྟོང་གསལ་འགགས་མེད་ཆེན་པོ་ཆོས་སྐུ་ལྷུན་གྲུབ་གཅིག་ཏུ་
རྟོགས་ནས་རྩོལ་སྒྲུབ་བཅོས་བསླད་མེད་པར་བཞག་གོ། །དེ་དག་གི་དོན། རིན་ཆེན་སྤུངས་པའི་རྒྱུད་ལས། རྡོ་རྗེའི་གད་མོ་བཅུ་གཉིས་
གསུངས་པ་ནི། ལྟ་བ་རང་བྱུང་གི་ཡེ་ཤེས་ལ་ལྟོས་དང་། དགེ་སྡིག་དང་ལྟ་སྒོམ་ལས་འདས་པ་ངོ་མཚར། གཞི་མ་བསྐྱོད་པར་ལུས་
ཀྱི་བྱ་བ་ཅི་བྱས་ཀྱང་། །དགེ་སྡིག་ཕན་གནོད་དང་བྲལ་བ་ཧ་ཧ། །དངོས་པོ་གཤིས་ཀྱི་འདུག་ཚུལ་ལ་ལྟོས་དང་། །སྣང་བ་འདི་སྤུ་མ་བརྗེས་

༄༅། །མདོག་མ་བསྒྱུར་བ་ངོ་མཚར། །བདེ་སྡུག་ཇི་ལྟར་བྱས་ཀྱང་དོན་ལ་འགྱུར་བ་མེད་པར་ཧ་ཧ། །སྟོང་པ་ཆེན་པོ་ཀུན་ཁྱབ་ཀྱི་
ཡེ་ཤེས་ལ་ལྟོས་དང་། །དྲན་བསམ་གྱི་སྤྱོད་པ་སྣ་ཚོགས་རོལ་པར་ཤར་བ་ངོ་མཚར། །ཇི་ལྟར་བྱས་ཀྱང་འགགས་མེད་ཀྱི་ཀློང་དུ་སྐྱེ་མེད་དུ
གྲོལ་བ་ཧ་ཧ། །ཆོས་སྐུ་ཀུན་ཁྱབ་ཀྱི་ཡེ་ཤེས་ལ་ལྟོས་དང་། །སྐྱེ་བ་མེད་པ་ཡེ་ནས་ལྷན་ཅིག་ཏུ་གནས་པ་ངོ་མཚར། །མཚོན་ཐོགས་ནས་
འགྲོ་བ་དུས་གཅིག་ལ་བསྒྲལ་ཀྱང་རྒྱུད་ལ་ཕན་གནོད་དང་བྲལ་བ་ཧ་ཧ། །རིག་པ་སྟོང་པ་ཀུན་སྣང་གི་ཡེ་ཤེས་ལ་ལྟོས་དང་། །གང་སྣང་རང་
གི་གྲོགས་སུ་འཆར་བ་ངོ་མཚར། །ཅིར་སྣང་རང་གི་གཞི་ལས་མ་གཡོས་པ་ཧ་ཧ། རིག་པ་སྟོང་པ་ཀུན་གྲོལ་གྱི་སྣང་བ་ལ་ལྟོས་དང་། །
རང་གི་གཉེན་པོར་རང་ཆེ་བ་ངོ་མཚར། །ཉོན་མོངས་པ་རྣམས་རང་གིས་རང་གྲོལ་བ་ཧ་ཧ། །རིག་པ་ཡེ་ནས་སྟོང་པ་ཀུན་དག་གི་ངོ་བོ་ལ་ལྟོས་

དང་༑ འབད་རྩོལ་མེད་པར་འབྲས་བུ་རྙེད་པ་ངོ་མཚར། །གཅིག་ཟིན་པས་འཁོར་འདས་ཐམས་ཅད་གཉིས་མེད་དུ་དག་པ་ཧ་ཧ། །ངོ་བོ་སྟོང་
པ་ཀུན་གཞིའི་ངོ་བོ་རང་བཞིན་ལ་ལྟོས་དང་། །འགྲོ་དྲུག་སྐུ་གསུམ་དུ་སྣང་བ་ངོ་མཚར། །འགྲོ་བས་སྒོམ་པ་རྡུལ་ཙམ་ཞིག་མ་བྱས་པར་དུས་
གཅིག་ལ་སངས་རྒྱས་པ་ཧ་ཧ། །སྐུ་གསུམ་སྟོང་པ་ཡེ་རྫོགས་ཀྱི་འབྲས་བུ་ལ་ལྟོས་དང་། །དུས་གསུམ་འདུ་འབྲལ་མེད་པའི་ཆོས་ཉིད་ངོ་
མཚར༑ ཕ་རོལ་ཏུ་ཕྱིན་པ་དྲུག་མ་སྤྱད་པར་ཚོགས་གཉིས་དུས་གཅིག་ལ་རྫོགས་པ་ཧ་ཧ། །རིག་པ་ཅེར་བཞག་ཀུན་མཉམ་གྱི་ཡེ་ཤེས་ལ་
ལྟོས་དང་། །བྱ་བྱེད་ཐམས་ཅད་རྒྱན་དུ་ཤར་བ་ངོ་མཚར། །སྤང་ལེན་ཐམས་ཅད་ལྟ་བས་གྲོལ་བ་ཧ་ཧ། །སྟོང་པའི་སྟོང་པ་ཡེ་སྟོང་ཆེན་པོ་
ལ་ལྟོས་དང་། །སངས་རྒྱས་ཐམས་ཅད་གཡང་སར་འདུག་པ་ངོ་མཚར། །བྱ་བྱེད་སྒོམ་པས་འཁོར་བ་སངས་པ་ཧ་ཧ། །མི་སྟོང་པའི་

༄༅། །སྟོང་པ་དངོས་ཅན་ལ་ལྟོས་དང་། །མེད་པ་ལ་བདག་ཏུ་འཛིན་པའི་ཐེག་པ་ངོ་མཚར། །སྐྱེས་པས་སྐྱེ་མེད་ཐོབ་པ་ཧ་
ཞེས་སོ། །འདི་དག་གཤིས་ཀྱི་འདུག་ཚུལ་དང་། རང་ངོ་རྗེན་པ་དང་། རྟོག་པ་ཀློང་དུ་གྱུར་པའི་རྣལ་འབྱོར་ལ་སྦྱར་ཏེ་བཤད་པར་
བྱའོ༑ །གཞན་ཡང་ངོ་མཚར་བའི་ཚིག་བདུན་ནམ་བརྒྱད་གསུངས་པའང་འདིའི་དོན་ནོ། །གཉིས་པ་གནད་ལ་བརྟེན་ནས་ངོས་བཟུང་བ་ནི། 
སྒྲ་ཐལ་འགྱུར་ལས། སེམས་ནི་གཟུང་དང་གནས་པ་དང་། །རྩ་བ་བཅད་དང་དངོས་པོ་དེད། །ཡེངས་ལ་བོར་བ་རྣམས་ཡིན་ནོ། །ཞེས་
པས༑ སེམས་བཟུང་ནས་ངོས་བཟུང་བ། སེམས་གནས་པ་ལ་ངོས་བཟུང་བ། དེ་བཞིན་དུ་སེམས་ཀྱི་རྩ་བ་བཅད་ནས། དངོས་པོ་དེད་
ནས༑ ཡུལ་དང་ཤེས་པའི་བར་དང་། ཡེངས་ལ་བོར་ནས་ངོས་བཟུང་བ་དང་དྲུག་གི་ཚུལ་དུ་བཤད་ཀྱང་། སྤྲོ་གནས་སོགས་ཐབས་ཇི་

ལྟར་ཡང་། རིག་པ་གསལ་དག་ཤེལ་སྒོང་འདྲ་བའི་བློ་བྲལ་རྗེན་ལ་བུད་ནས་ལྟ་སྒོམ་དང་གཉེན་པོ་མེད་པ་དེ། ཆོས་སྐུ་ཟང་ཐལ་ཆེན་
པོར་སྔར་ངོ་སྤྲོད་པ། དེ་ཐོག་ཏུ་རྒྱུན་བསྐྱངས་བ་ལས་ལ་སོགས་སུ་ཐབས་མེད་དོ། །འོན་ཀྱང་། འདི་ལ་དང་པོར་གསལ་ཉམས་དང་
ཕྱེ་དགོས་པས། གསལ་ཉམས་ནི་གནས་ཆ་སལ་ལེ་བ་དེ་ཡིན། ཆོས་སྐུ་ནི་གསལ་རིག་གནས་ཆ་དང་བྲལ་བ་སྟེ། སྣང་སྟོང་
གསལ་སྟོང་མི་རྟོག་པ་སོགས་དང་མ་འདྲེས་པར། ཧྲིག་གེ་རྗེན་ནེ་བ་དེ་ཡིན་པས་ཟང་ཐལ་མ་ཐལ། རིག་ཆ་དང་གནས་ཆའི་ཁྱད་
ཡོད་པས་འཛོལ་བ་མེད་པར་བྱའོ། །གཉིས་པ་ངང་དེར་འགགས་བསྡམས་པ་ནི། རིག་པ་རྗེན་པ་དེ་འཆར་རམ་གནས་ཀྱང་ཅོག་བཞག་
བཅོས་བསླད་མེད་པར་རང་སོར་ཀློད་ནས་དངས་ཕྱིན་པར་གསལ་ངར་དང་བཅས་པ་དེ། རྗེན་ཡེ་རེ་ངོས་བཟུང་དུས་རིག་པ་རྗེན་པ་དེ། དུས་

༄༅། །གསུམ་འབྲེལ་ཐག་ཆད་པའི་སྟེང་དུ་ཕོག་པས། ཆོས་སྐུ་རང་མལ་ན་གནས་པ་སྟེ། རིག་པ་སྟོང་གསལ་སྤྲོས་པ་དང་
བྲལ་བ། ཤེལ་དག་པ་ལྟ་བུ་ཡུལ་ལ་མི་དཔྱོད་པའི་ངོ་བོར་སྐྱེས་པ་དེ་ཡིན་ལ། འཆར་གཞི་འཆར་གནས་ཀྱང་རང་ངོ་ལ་ཤར་དང་མ་ཤར་
མེད་པས། རང་གསལ་དུ་ལྷག་གེ། སྟོང་པར་སང་ངེ་། ཀ་དག་དུ་ཡེ་རེ་བ་འདི་ཡིན་ལ། དེའི་ངང་ལས་སྣ་ཚོགས་སུ་ཤར་བའི་ཆ་དེ། 
གཟུང་འཛིན་གྱི་སྤྲོས་པ་ཡིན། ཤར་བ་དེའི་ངོ་བོ་རྗེན་པ་དེ་རིག་ཆ་ཡེ་ཤེས་སུ་གནས་པས། ཡུལ་རྟོག་པ་མ་ཡིན་པས་རང་བྱུང་གི་ཡེ་ཤེས་
ཞེས་བྱའོ། །འདིར་ངོ་སྤྲད་པ་མ་འཕྲོད་པ་ཀུན་གྱིས། ཤར་ཐོག་དེར་གློད་པ་དང་། ལྟ་བ་རང་ངོས་འཛིན་ཏེ། རྟོག་པ་ཉིང་འཁྲུལ་ཞེས་
བྱ་བའི་གནད་མ་གོ་བ་ཡིན་ནོ། །ཤར་དུས་ནས་ཤར་མཁན་མེད་པའི་རིག་པ་རྗེན་སང་ངེ་དེ་ཐུགས་རྗེ་འཆར་ཚུལ་མ་འགགས་པའི་ཡེ་ཤེས་སུ་

གནས་པ་དེ་ངོས་བཟུང་བས། རྩལ་རང་གི་ཡེ་ཤེས་སུ་རང་ས་ནས་རྗེན་པར་གནས་པ་དེ་ཞར་ལ་ངོས་བཟུང་བས། ངོ་བོ་དང་རྩལ་གཉིས་སུ་
མེད་པས་གཉིས་མེད་རང་བྱུང་གི་ཡེ་ཤེས་སྤྲོས་བྲལ་ཐིག་ལེ་ཉག་གཅིག་ཞེས་བྱ་སྟེ། སེངྒེ་རྩལ་རྫོགས་ལས། ཡེ་ཤེས་རང་སྣང་ངོ་བོ་
ནི༑ །ཡིད་ཀྱི་རྣམ་རྟོག་མེད་པ་སྟེ། །འདས་པའི་ཡུལ་དང་མ་འོངས་ཡུལ། །སྣང་བ་ཐད་ཀར་བཅད་པའོ། །ཞེས་དང་། ཀློང་དྲུག་
ལས༑ བྱང་ཚོལ་མེད་པའི་སེམས་ཉིད་ལ། མ་བསམས་ལྷག་མཐོང་སྣང་བ་ནི། །འགྲོ་འོད་ཟད་པའི་དགོངས་པ་ཞེས། །ཀུན་
ཏུ་བཟང་པོ་ང་ཡིས་བསྟན། །ཞེས་སོ། །དེ་དག་ཀྱང་རང་ངོ་སྤྲོས་བྲལ་དང་། དེའི་རྩལ་ལས་ཤར་དུས། ཕྱིར་མ་དཔྱད། ནང་དུ་མ་
བརྟགས༑ བར་དུ་མ་བཞག་པའི་རིག་པ་རྗེན་པ་འཛིན་རྟོག་མེད་པ་ཉིད་ངོས་ཟིན་པ་ཙམ་གྱིས། རང་ངོ་སྤྲོས་བྲལ་དེ་ཀ་དེ་རྗེན་ནེ་བ་

༄༅། །ལས་གཞན་མེད་པར་རྟོགས་པས། གཉིས་མེད་རང་བྱུང་གི་ཡེ་ཤེས་ཏེ། ངོ་བོ་དང་རྩལ་ཞེས་བརྗོད་པས། ཤེས་པ་
གནས་པ་དང་། འཆར་བ་གཉིས་ཡིན་སྙམ་ནས། ངོ་བོ་མི་རྟོག་པར་འཇོག །རྩལ་ཤར་གྲོལ་དུ་སྐྱོང་ཟེར་ནས་ཉམས་ལེན་ཆ་གཉིས་
སོང་བ་ནི། གནད་མ་གོ། ངོ་མ་འཕྲོད་པའི་རྣམ་འགྱུར་ཡིན་པས། འདིར་རང་ངོ་རང་རྩལ་ཐ་དད་དུ་བརྗོད་ཀྱང་རང་ངོ་ལ་ཡུལ་སྣང་མེ་
ལོང་དུ་གཟུགས་ཤར་བ་འདྲ་བས། རྫས་གཅིག་ངོ་བོ་གཅིག་པའི་རིག་པ་རྗེན་པ་དེ་ཀ་ལས་གཞན་མེད་པའི་ཕྱིར། འཆར་བ་ལ། སྐྱོང་
དུས་རང་ངོ་རྗེན་པའི་གཞི་ལ་གནས་གནས་པ་འདྲ་བ་དེ་ལ། སྐྱོང་ཀྱང་རིག་གདངས་མ་འགགས་པའི་འཆར་ཚུལ་རང་གསལ་ཏེ། གཟུགས་
དང་འདྲ་བ་འཆར་བའི་ཤེས་པ་རྗེན་པ་དང་། མེ་ལོང་གི་ངོས་དང་འདྲ་བ་རང་གསལ་གྱི་ཤེས་པ་རང་བྱུང་གི་ཡེ་ཤེས་གཉིས་སོ་སོ་མ་ཡིན་ཐ་

མི་དད་པར་རྗེན་སངས་ངེར་སྤྲོས་བྲལ་ཀ་དག་གི་རང་ངོ་། ཆོས་ཉིད་ཟད་པའི་ངོ་བོ་ལ་རང་བྱུང་གི་ཡེ་ཤེས་ཞེས་བརྗོད་པ་སྟེ། ཡི་གེ་མེད་པ་ལས། 
སེམས་འཛིན་ལྟ་སྒོམ་མེད་ན་ཆོས་སྐུའི་དངོས་པོ་ཡིན། །ལྟ་བའི་རྩལ་གསུམ་འབྱོངས་ན་སྣང་བ་སྐུ་ཡི་ཀློང་། །བྱ་བྱེད་གཡེངས་བ་མེད་ན་
ཆོས་ཉིད་བདེ་བའི་ས། །གཅིག་པུ་དལ་བར་འདུག་ན་རྩལ་གསུམ་རང་ལས་འབྱུང་། །ཐད་ཀ་གྲོགས་སུ་ཤེས་ན་ཅོག་བཞག་གཅིག་གི་
ངང་༑ །དེ་དང་རྒྱུན་དུ་གནས་ན་དེ་ལ་ཅི་ཞིག་བྱ། །སྣང་བ་ཆེན་པོ་ཀུན་ལ་ཡང་དག་གནས། །གསང་བའི་སྔགས་ཀྱི་དངོས་པོ་དེ་ཉིད་དོ། །
ཞེས་སོ། །མདོར་ན། དེ་ལྟར་བལྟས་པས་བཟང་ངན་བདེ་སྡུག་གི་རྣམ་རྟོག་གང་འཕྲོ་ཡང་། རིག་པའི་ངང་མ་ཤོར་ན། རང་ཤར་
རང་གྲོལ་ཆོས་ཉིད་ཀྱི་རོལ་པ་ལས་ནམ་ཡང་འདའ་བ་མེད་པའོ། །གསུམ་པ་ཡོངས་གྲོལ་མཉམ་པ་ཆེན་པོར་ཆིངས་སུ་བཅིང་བ་ལ། 

༄༅། །ངོ་བོ་རང་བཞིན་ཐུགས་རྗེའི་གནད་གསུམ་ལས། དང་པོ་ངོ་བོའི་དང་ངེས་པ་ནི། སེམས་ཉིད་དྲན་བསམ་མེད་པའི་
དབྱིངས་སུ་འབྱུང་འཇུག་དང་། རེ་དོགས་མེད་པར་ཕྱམ་གདལ་ནས་འཇོག་པས། ཕྱི་སྣང་བ་དང་ནང་ཤེས་པ་ཇི་ལྟར་སྣང་ཞིང་ཤར་བ་
ཐམས་ཅད། དང་པོར་སྐྱེས་པའི་རྒྱུས་སྟོང་པས། སྐྱེ་བར་སྣང་བ་དེ་ཉིད་ནས་ཡོད་མ་མྱོང་བར་ཐག་བཅད། བར་དུ་ཤེས་ངོ་ལ་ད་ལྟར་
གནས་པ་ལྟར་སྣང་བ་འདི་ཉིད་གནས་པ་རང་གི་ངོ་བོས་སྟོང་པས། མེད་པ་བསལ་སྣང་དུ་འཕྲང་བསལ། མཐར་འགགས་པ་ལྟར་
སྣང་བ་དེ་འང་། འགགས་པ་རང་གི་ངོ་བོས་སྟོང་སྟེ་མ་སྐྱེས་པའི་ཕྱིར་མི་གནས་པ་སྟེ། སེམས་ཉིད་ངལ་བསོ་ལས། རང་བཞིན་
མེད་པ་གདོད་མའི་ངོ་བོ་ལ། །བཟང་ངན་བླང་དོར་རེ་དོགས་མི་དམིགས་པས། །བརྟགས་དང་དཔྱད་པས་འདི་ལ་ཅི་བྱར་ཡོད། །དུས་

གསུམ་ཡིད་ཀྱི་ཚོལ་འཕྲོ་མ་བྱེད་ཞོག །ཅེས་སོ། །འདི་ལག་ཏུ་བླང་བ་ནི། ཤེས་ངོར་ཡུལ་སྣང་བའི་དུས་ན། གཞི་མེད་དུ་ཤེས་
པས་གང་ལའང་བཅོས་བསླད་མེད་པར་ཕྱལ་ཕྱལ་བར་བཏང་བ་སྟེ། ཤེས་པ་ཐུག་འཕྲད་ལ། སྣང་བ་ཐུག་འཕྲད་དུ་ཤར་དུས་རིག་པ་
ཐུག་འཕྲད་ཟང་ཐལ་གཞི་མེད་དུ་བཏང་ནས། སྣང་བ་ལ་ཤེས་པ་མི་འགགས། མི་འཛིན། མི་དཔྱོད་པར། རིག་པ་རྗེན་པ་དེ་ཉིད་
ཕྱལ་བར་སང་སངས་པོར་ངོས་འཛིན་ལ་སྐྱོང་ཞིང་། སྣང་བ་ལ་ཤེས་པ་ཤར་དུས་ཅོག་གིས་བཞག་པའི་བར་དེར་རིག་པ་རྗེན་པ་དེ་འཆར་
བར་བྱེད་པ་སྟེ། ཁྱུང་ཆེན་ལས། ཆོས་ཀུན་སྤྲོས་དང་བྲལ་ཞིང་རྙོག་མེད་པས། །བྱས་མེད་རང་སར་གྲོལ་བའི་གནད་འདི་རབ་ཏུ་ཆེ། །
རྒྱུ་འགགས་རྐྱེན་ཡལ་འབྲས་བུ་ཟད་པའི་གནད། །གང་ལ་མ་བརྟེན་གཅིག་གྲོལ་ཀློང་ཉིད་དོ། །སྤྱོད་བྲལ་སྒོམ་དག་བལྟ་རུ་མེད་པའི་

༄༅། །དོན༑ །མ་བཅོས་སྣང་བ་རང་སར་བཞག་པས་གྲོལ། །ཞེས་སོ། །གཉིས་པ་རང་བཞིན་གྱི་དབྱིངས་ངེས་པ་ནི་རིག་པའི་རང་
བཞིན་འོད་གསལ་བ་ཉི་ཟླ་སྒྲིབ་པ་མེད་པ་ནམ་མཁའི་དཀྱིལ་ན་སྣང་བ་ལྟར། རང་གསལ་རྗེན་པར་བུད་པའི་ངང་ལ། རྣམ་རྟོག་འཕྲོ་འདུ་མེད་
པར་སལ་ལེར་བཞག་པས། ལྷུན་གྲུབ་རང་ངོ་ན་གསལ་བ་སྟེ། འདི་ལག་ཏུ་ལེན་ན། ཡུལ་ལ་བློ་སྣང་ངམ། བློ་ལ་ཡུལ་སྣང་ངམ། 
གང་ཅིར་ཤར་ཡང་། ཤར་བ་དེར་ཅེར་གྱི་བཞག་པའི་སྐད་ཅིག་ལ་རང་ཡལ་རྗེས་མེད་ལ་སངས་བས་མེད་ཡང་མི་སྲིད། དེའི་དུས་སུ་ཡལ་བའི་
ངངད་དེར་བཞག་ནས། རིག་པ་གསལ་དག་ཟང་ངེ་བ་ཞིག་འདུག་པ་ངེ་ངོས་བཟུང་བས། དྭངས་ཆ་ལྷག་ཏུ་ཆེ་ལ་ཆོད་ཆེ་བ་ཡིན་ནོ། །ཡལ་བའི་
ངང་སེང་ངེ་བ་རྟོག་མེད་དུ་བསྒོམ་ཡང་། ཞི་གནས་སུ་འདོད་པས་གནད་མ་གོ་བ་ཡིན་ནོ། །གང་ལའང་རིག་པ་རྗེན་པར་ཟང་ངེ་། ཐལ་ལེ་

བ་ཞིག་ངོས་ཟིན་དགོས་པ་རྫོགས་ཆེན་མན་ངག་སྡེ་འདིའི་ཁྱད་པར་གྱི་ཆོས་སུ་བཞེད་དོ། །ཀློང་དྲུག་ལས། སྟོང་པ་ཡུལ་གྱི་སྤྲོས་པ་མེད། །
གསལ་བ་ཡོད་མེད་མཐའ་ལས་འདས། །མཚོན་ཚིག་དུ་མའི་སྤྲོས་དང་བྲལ། །སྔགས་ལས་མ་བསྐྱེད་ཡེ་རྫོགས་ཉིད། །རྒྱུ་དང་རྐྱེན་
རྣམས་ཡོངས་སུ་བྲལ། །ལྟ་སྒོམ་དྲི་མ་ཀུན་དང་བྲལ། །མཐའ་མེད་དབུས་སུ་དམིགས་པ་མེད། །ཅེས་དང་། ཆོས་འདི་བསམ་པས་
མི་སྣང་སྟེ། །གང་མེད་གང་དུ་འཛིན་པ་མེད། །ང་མེད་ང་ཡི་འཁོར་ཡང་མེད། །དབྱིངས་མེད་རིག་པའི་སྐུ་ཡང་མེད། །ཅེས་སོ། གསུམ་
པ་ཐུགས་རྗེའི་རྩལ་ངེས་པ་ནི། རིག་པའི་གདངས་ལས་འཆར་ཚུལ་མ་འགགས་པར་འགྱུར་འཕྲོར་ཤར་ཡང་། ཆུ་དང་རླབས་ལྟར་བཟང་
ངན་མེད་པས་མཉམ་པ་ཆེན་པོར་ཟང་ཐལ་བའི་རིག་པ་ངོས་བཟུང་ནས་བཞག་དུས། ཤར་གྲོལ་དུས་མཚུངས་ཏེ། འགྱུ་བ་ཉིད་ཀྱིས་འགསས་

༄༅། །པ་སྐྱེས་པའི་མཚང་ངོ་ཤེས་པས་གང་དགར་འཆར་དུ་འཇུག་པ་གནད་ཆེ་སྟེ། ཤར་བ་ལ་ངོས་ཟིན་གྱིས་གཉེན་པོས་མ་
བསམ་མ་བསླད་པས། སྤང་གཉེན་མེད་པར་གྲོལ་ཟིན་པ་ཉིད། ཁྱུང་ཆེན་ལས། གནས་པས་འགགས་ལ་འགྱུས་པས་རང་སར་དག །
མེད་མཐོང་མ་སྤངས་དེ་ལ་སངས་མེད་པས། །ས་མེད་འདི་ཉིད་གནས་ཏེ་གང་གི་ཡུལ། །འཇུག་སྟེ་གང་གི་ཕ་རོལ་སོང་མེད་པའོ། །ཞེས་
དང་༑ ཀུན་བྱེད་ལས། རྟོག་དཔྱོད་འདས་ལ་རྟོག་དཔྱོད་བསམ་མི་བྱེད། །མ་བཅོས་ཅི་བཞིན་པ་ལ་འཚོལ་མི་བྱེད། །བྱ་བ་གང་བཏང་ཅི་
སྣང་ཆོས་ཉིད་ལ། །མ་བསམ་རང་བཞིན་བཞག་པས་གྲོལ་བར་སྟོན། །ཞེས་སོ། །འདི་ལག་ལེན་དུ་བྱེད་པ་ནི། རིག་པ་ཟང་ཀ་དེའི་
རྩལ་ཤེས་པ། ཡུལ་སྣང་བ་གསུམ་འཛོམ་དུས། ཤེས་པ་ཡུལ་ལ་འཆར་ཡང་དེ་གཉིས་ལ་མི་བསམ་པར། རིག་པ་གཅིག་པུ་དེ་ངོས་

བཟུང་བས། ཡུལ་སེམས་གཉིས་རྒྱ་གྲོལ་དུ་འགྲོ་སྟེ། དོ་ཐག་གི་གཅུས་ཕུར་གཅིག་བཏོན་པས་ཁལ་ཐམས་ཅད་རྒྱ་གྲོལ་ལ་འགྲོ་བ་བཞིན་ནོ། །
དེས་ན་རིག་པ་གཅིག་པུ་ངོས་ཟིན་པས། ཚིག་དང་བློ་ཟད་པའི་ཆོས་ཉིད་རང་བྱུང་གི་ཡེ་ཤེས་མངོན་དུ་གྱུར་པ་ཡིན་ནོ། །མདོར་ན་ཕྱི་སྣང་བ་དང་། 
ནང་ཤེས་པ་གཉིས་ཅོག་བཞག་ལ་བཏང་བའི་བར་དེར་ཤེས་པ་ཟང་ཐལ་གཅིག་འགག་བསྡམ་པར་བྱ་སྟེ། ཁྱུང་ཆེན་ལས། སྣང་མེད་སྟོང་དང་། 
བྲལ་བའི་ཡེ་ཤེས་དེ། །མ་བཟུང་མ་བཏང་མ་བསླད་རང་སོ་སྟེ། །གཅིག་གི་གསུམ་ལ་སུ་ཡི་ཕོག་པ་ཉིད། །རྫུན་མིན་བདེན་མིན་གནས་
ཐབས་ལྷང་ངེ་བ། །ཞེས་སོ། །སྔོན་རིག་པ་ངོ་སྤྲོད་ཀྱི་སྐབས་ངོ་བོ་རང་བཞིན་ཐུགས་རྗེ་གསུམ་བསྟན་ཟིན་ན། འདིར་ཟློས་སོ་སྙམ་ན། མ་
ཡིན་ཏེ། སྔ་མ་ངོ་སྤྲོད་དང་། འདི་ནི་སྐྱོང་ཚུལ་གྱི་ཁྱད་དོ། །དེས་ན། རིག་པ་འཕྲོ་འདུ་མེད་པར་གནས་པའི་དུས་ན། གནས་ཆའི་མི་

༄༅། །རྟོག་པ་དེ་སྒོམ་དུ་འདོད་པ་མ་ཡིན། དེའི་དུས་རིག་གེ་སང་ངེ་བའི་གསལ་དངས་ཀྱི་རིག་པ་རྗེན་པ་དེ་མ་ཡེངས་པར་ཕྱལ་
ལེར་སྐྱོང་བའོ། །ཡང་རིག་པ་ཡུལ་ལ་འཆར་དུས་གང་ཤར་ལ་བལྟ་བ་དེ་བསྒོམ་དུ་འདོད་པ་མ་ཡིན། དེའི་དུས་ཀྱི་རིག་པ་རང་གསལ་རྗེན་པའི་ཆ་
དེ་མ་ཡེངས་པ་སྐྱོང་བའོ། །གནད་འདི་མ་གོ་ན། གནས་པ་དང་འཆར་བ་གཉིས་ལ་བལྟ་བ་དེ། བསྒོམ་པའི་ངོ་བོ་ཡིན་སྙམ་ནས་འཁྲུལ་
པར་འགྱུར་ཏེ། སེམས་གནས་པ་ཙམ། བསམ་གཏན་གྱི་ལྷ་དང་འདྲ་ལ། འཆར་བ་ཙམ་ཐ་མལ་གྱི་རྟོག་པ་འདྲ་བས། དེ་ལ་སྒོམ་དུ་རེ་
བ་རྣམས་ནི། སངས་རྒྱས་ཐོབ་པ་ལ་མི་ཉེ་སྟེ། སེམས་ཉིད་རང་གྲོལ་ལས། འགགས་ལ་གཟུང་འཛིན་རང་སར་མ་གྲོལ་ན། །ཁ་ལྟ་
མཐོ་ཡང་བདུད་ཀྱི་གསང་ཚིག་ཙམ། །བསམ་གཏན་བཟང་ཡང་གོང་མའི་བདེ་འབྲས་ཙམ། །ཇི་ལྟར་འབད་ཀྱང་འཁོར་བའི་རྒྱུ་འབྲས་ཙམ། 

ཞེས་སོ། །གསུམ་པ་གཉིས་མེད་མཉམ་པའི་ངང་དུ་གནས་པ་ནི། གཏེར་གཞུང་འོད་གསལ་རྡོ་རྗེའི་ཆིངས་ལས། དེ་ལྟར་རང་གྲོལ་གྱི་
དགོངས་པ་རྩོལ་སྒྲུབ་གཉེན་པོ་དང་བྲལ་བ་ཡེངས་མེད་འཁོར་ཡུག་རོལ་པ་ཆེན་པོའི་ཚད་ལ་ཕེབས་པར་བྱའོ། །ཞེས་སྔར་ངོ་སྤྲོད་སྐབས་སུ་
བསྟན་པའི་དོན། འཕྲོ་གནས་གཉིས་སུ་མེད་པ་རྒྱ་མཚོར་རླབས་ཤར་བ་ལྟ་བུ་སྟེ། གནས་ལ་སྣ་ཚོགས་སུ་ཤར་བ། འཕྲོ་ལ་གཟུང་འཛིན་དང་
བྲལ་བ། མཉམ་ལ་དེར་འཛིན་མེད་པ། ཕྱི་སྣང་བ་སྣ་ཚོགས་སུ་སྣང་ཡང་། སྣང་བས་སེམས་མི་གཡོ་བ་དབང་པོའི་མངོན་སུམ་ལྟ་བུ། 
ནང་དུ་སྣ་ཚོགས་སུ་འཕྲོ་ཡང་དེར་འཛིན་དང་བྲལ་བ་རྨི་ལམ་གྱི་ཤེས་པ་ལྟ་བུ། ཡུལ་ཚོགས་དྲུག་སྣ་ཚོགས་སྤྱད་ཀྱང་དགག་སྒྲུབ་དང་རེ་
དོགས་མེད་པ་བུ་ཆུང་གི་ཤེས་པ་ལྟ་བུ། རྟོག་པ་སྣང་ཡུལ་ལ་ཞི་བ་ལན་ཚྭ་ཆུར་ཐིམ་པ་ལྟ་བུ། གང་ཤར་འཛིན་པ་དང་བྲལ་བ་སྨྱོན་པ་

༄༅། །རེ་དོགས་མེད་པ་ལྟ་བུ་སྟེ། གནས་ན་གནས་ཐོག་ཏུ་ཕྱམ་གདལ། འཆར་ན་འཆར་ཐོག་ཏུ་དངས་ཕྱེ་ནས་བཞག་པས་
རང་ཡལ་རྗེས་མེད་ཟང་ཐལ་རིག་པ་རྗེན་པར་གྲོལ་བ་སྟེ། གནས་ན་གདོད་མའི་ངང་དུ་ཕྱིན། འགྲོ་ན་ཡེ་ཤེས་ཀྱི་རོལ་པར་འཆར། མཉམ་ན་
གཉིས་མེད་ཀྱི་ར་བར་ཡན། ཇི་ལྟར་བྱས་ཀྱང་ཆོས་ཉིད་ཀྱི་རོལ་པ་ལས་མི་འདའ་བ་སྟེ། ཐལ་འབྱུར་ལས། དགོངས་པ་གཅིག་ལས་གཡོས་
པ་མེད། །སྣང་བ་སྣང་བའི་ཐོག་གསལ་བས། །བཞིན་དང་མེ་ལོང་ལྟ་བུ་ལས། །གྲོལ་བ་དེ་དང་དེ་ཉིད་གྲོལ། །ཤེས་པ་འགྱུ་བ་སྟོང་
ཡལ་བས། །མཐོང་ཞེས་རིག་པ་ཐ་དད་མིན། །དེ་ཉིད་རང་གི་ཐོག་ཏུ་གྲོལ། །གཅིག་ཤེས་པས་ནི་ཀུན་གྲོལ་ཕྱིར། །གཉིས་དང་གསུམ་གྱི་
གྲངས་མཐའ་ཟད། །རྟོག་ཅིང་འཛིན་པའི་ཡུལ་མི་སྣང་། །འགྱུ་དང་འཛིན་པ་ཡེ་ནས་སྟོང་། །སྟོང་པའི་དགོངས་པ་གསལ་རྫོགས་པས། །

དུ་མའི་གྲངས་མཐའ་ཟད་པའོ། །ཞེས་སོ། །དེའི་ཚེ་རྣམ་རྟོག་མ་སྤངས་གཞི་ནས་གྲོལ་བས་བསྐྱར་ནས་གྲོལ་བྱེད་འབད་རྩོལ་ཞིག་པའི་
གདེང་ཐོབ། གང་ཤར་རང་སར་གྲོལ་བས་དྲན་འཛིན་གཉེན་པོ་ལ་མི་ལྟོས་པའི་གདེང་ཐོལ། ཡུལ་དྲུག་ཅེར་མཐོང་དུ་གྲོལ་བས་སྔ་ཕྱི་འཛིན་
པའི་ཤེས་པ་བྲལ་བའི་གདེང་ཐོབ། བཟང་ངན་ཡོངས་གྲོལ་དུ་ཤེས་པས་བླངས་དོར་ཕྱོགས་འཛིན་དང་བྲལ་བའི་གདེང་ཐོབ་སྟེ། ཐལ་འགྱུར་
ལས༑ རང་རིག་རྟོག་པ་ཀུན་བྲལ་བས། །གྲོལ་ལུགས་བཞི་དང་བཅས་པའོ། །གནད་བཞི་གྲོལ་བའི་གདེང་གིས་ནི། །འཁོར་བ་མྱ་
ངན་འདས་པའི་གནས། །མ་བྱུང་བྱས་པ་མེད་པས་ན། །གཞི་དང་རྩ་བ་མེད་པའོ། །ཞེས་སོ། །དེ་ལྟར་གྲོལ་བའི་ཤེས་པའམ་རྣམ་རྟོག་
དེ་གང་ནས་མ་བྱུང་། གང་དུ་མ་སོང་བ་མེ་ལོང་ནང་གི་གཟུགས་བརྙན་ལྟ་བུ། ཇི་ལྟར་ཤར་ཡང་དེ་ལྟར་མ་བཟུང་ན་གཞི་ལ་ཕན་གནོད་དང་

༄༅། །བྲལ་བ་སྟེ། དེ་ཉིད་ལས། རང་སེམས་གྲོལ་བ་ཞེས་བྱ་བ། །གཅིག་ནས་གཅིག་ཏུ་སོང་བ་མེད། །གང་གིས་བཅིངས་
བཀྲོལ་མེད་པའི་སེམས། །གཞི་ནས་རྫོགས་པས་འགྲོ་འོང་མེད། །བརྟགས་པས་མ་རྙེད་རྒྱུ་མཚན་མེད། །གཞི་རྩ་མེད་པས་སྟོང་གསལ་
གནས༑ །རང་གསལ་གནས་པའི་སེམས་དེ་ནི། །གནད་ཀྱིས་གྲོལ་བས་ཕྱོགས་རིས་མེད། །དུས་ཀྱིས་གྲོལ་བས་ལྟོས་གཞི་མེད། །འབད་
མེད་གྲོལ་བས་བརྩོན་འགྲུས་མེད། །གདེང་གིས་གྲོལ་བས་འབད་རྩོལ་མེད། །དེ་ལ་གདེང་གིས་གྲོལ་བ་བཤད། །ཡེ་ནས་གྲོལ་བས་བསྐྱར་
གཞི་མེད། །རང་གིས་གྲོལ་བས་གཉེན་པོ་མེད། །ཅེར་གྱིས་གྲོལ་བས་མཐོང་སར་ཡལ། །ཡོངས་སུ་གྲོལ་བས་འབད་རྩོལ་མེད། །ཞེས་
སོ༑ །དེའང་རིག་པ་རྗེན་པར་མཐོང་བའི་གནད་ཀྱིས་གྲོལ་བ་དང་། སྔ་ཕྱི་རིས་མེད་གཅིག་པར་དུས་ཀྱི་གྲོལ་བ་དང་། རང་བཞག་འབད་

རྩོལ་མེད་པར་གྲོལ་བ་གསུམ་ནི་མཐའ་གྲོལ་གྱི་དོན་ཡིན་ལ། གདེང་གིས་གྲོལ་བ་བཞི་དང་བཅས་ན་ལྔར་འདུས་པ་ཡིན་ནོ། །དེ་ལྟར་སྣང་གྲགས་
ཐམས་ཅད་གྲོལ་ལུགས་བཞིའམ་ལྔར་གནས་པའི་ཕྱིར། གང་གིས་ཀྱང་མ་བཅིངས། གང་གིས་ཀྱང་མ་བཀྲོལ་ཏེ། ཐམས་ཅད་རང་ས་
ནས་རང་ཤར་རང་གྲོལ། ཇི་ལྟར་སྣང་ཡང་སྐྱེ་འགགས་གནས་གསུམ་དང་བྲལ་བའི་ཆོས་ཉིད་ཀྱི་རང་སྣང་བླ་མས་ངོ་སྤྲད་པ་ཙམ་གྱིས་ཤེས་ཤིང་། 
རང་སྣང་ཆོས་ཉིད་དུ་རྟོག་པས་ཅིར་སྣང་རང་སར་གྲོལ་བས་སྣང་བ་དགག་སྒྲུབ་དང་བྲལ་བ་ལ་གྲོལ་ཞེས་ཐ་སྙད་བཏགས་པ་དེ། དོན་ལ་བཅིངས་
པ་མེད་པས་གྲོལ་བ་མཚན་ཉིད་པ་ཡོད་པ་མ་ཡིན་ཀྱང་། བྱིས་པ་རྣམས་ཡུལ་དང་ཤེས་པར་འཆིང་བའི་རྒྱ་ཉིད་ཀྱི་སྟེང་དུ། རྣལ་འབྱོར་
པས་ཤེས་པ་རང་ཡན་དུ་བཞག་པས་གྲོལ་བ་འདི་ནི་གནད་གཞན་ལས་འཕགས་ཏེ། ཁྱུང་ཆེན་ལས། གང་གིས་མ་བསླད་རང་རིག་གྲོལ་

༄༅། །བའི་གནད། །ལུས་དང་སེམས་དང་ཉོན་མོངས་རང་གི་ཆོས། །མི་ཤེས་བྱིས་པ་རྣམས་ཀྱི་རྒྱུར་སྣང་ཡང་། །མ་བཞག་
མ་བཅོས་རྣལ་འབྱོར་རང་རིག་པ། །ཡེ་ནས་རང་གྲོལ་སུས་ཀྱང་བཀྲོལ་བ་མེད། །མ་བཅོས་རང་སར་བཞག་པས་འབད་ཅི་དགོས། །ཞེས་སོ། །
གྲོལ་ཚུལ་ནི་རིག་པ་ཟང་ཐལ་རྗེན་པའི་ཆོས་སྐུ་ལྡོག་ཆོས་ལྔ་ལ་ལྟོས་ནས་ཡོངས་གྲོལ་གྱི་ཆིངས་ལྔར་བཤད་དེ། མུ་ཏིག་ཕྲེང་བ་ལས། འགགས་
པ་མེད་པའི་རིག་པ་ལ། །འཁྲུལ་རྒྱུ་མེད་པས་ལྡོག་པ་མེད། །ཡེ་གྲོལ་ཡིན་པས་གཏན་ནས་འཕགས། །རང་གྲོལ་ཡིན་པས་ཡུལ་རྐྱེན་བྲལ། །
ཅེར་གྲོལ་ཡིན་པས་སྣང་བ་དག །མཐའ་གྲོལ་ཡིན་པས་མུ་བཞི་འགགས། །གཅིག་གྲོལ་ཡིན་པས་དུ་མ་སྟོངས། །ཞེས་ལྔར་གསུངས་
པའི༑ དང་པོ་ཡེ་གྲོལ་ལ་བསྐྱར་གཞི་མེད་པའི་གནད་ལ་བརྟེན་ནས་ལྟ་སྒོམ་འབད་རྩོལ་ལ་རག་མ་ལུས་པར་བསྟན་པ་ནི། སེམས་སྟོང་

པ་ཡིན་པས་གྲོལ་བྱ་བའམ། མ་གྲོལ་ཞེས་ཐ་སྙད་ཙམ་དུ་གདགས་སུ་མེད་པས་ཡེ་ནས་གྲོལ་ཟིན་པའི་རྟགས་སུ་ཡང་དུ་བསྐྱར་ནས་གྲོལ་མི་
དགོས་པ་ནི་སེམས་ཉིད་ཡེ་ནས་སངས་རྒྱས་ཤིང་ཡེ་ནས་གྲོལ་བའི་བདག་ཉིད་ཅན་དེ་ལ་གསར་དུ་གྲོལ་རྒྱུ་མེད་པ་སྟེ་བརྩོན་པ་དོན་ལྡན་ལས། 
ཡེ་ནས་གྲོལ་བའི་སེམས་ཉིད་ནི། །ཕྱི་ནས་གྲོལ་རྐྱེན་ག་ལ་སྲིད། །ཅེས་སོ། །འདི་ཐེག་པ་ཐུན་མོད་པ་ལས་འཕགས་སོ། །གཉིས་
པ་རང་གྲོལ་ལ། གཉེན་པོ་མེད་པའི་གནད་ལ་བརྟེན་ནས་བླ་མའི་གདམས་ངག་ལ་རག་མ་ལུས་པར་བསྟན་པ་ནི། རང་གིས་གྲོལ་བ་ལས་
གཞན་གྱིས་མ་ཡིན་ཏེ། སྣང་བ་སྣང་བ་རང་གི་ཐོག་ནས་གྲོལ་བ་ཉིད། སྣང་བ་ལས་མ་གཏོགས་པའི་གྲོལ་རྒྱའམ་གྲོལ་རྐྱེན་གཞན་མེད་
པ་དང་། དེ་ཉིད་དེ་ཉིད་དུ་གྲོལ་བས་གནས་པའི་རྟེན་མེད་པས་གཞི་རྩ་མེད་པ་དང་། གཞི་རྩ་མེད་པའི་སེམས་ཉིད་དེ་ཉིད་རང་ལས་མ་

༄༅། །གཏོགས་པ་ལྡོག་པའི་ས་མེད་ཅིང་། གྲོལ་ས་མེད་པས་སྐྱེམ་མྱོང་བའོ། །དེའང་གང་ནས་འབྱུང་བའི་ས་མེད་པས། 
དེ་ཉིད་རང་མ་ཡིན་པའི་ཆོས་ལོགས་སུ་མེད་པས་རང་གྲོལ་ཞེས། དཔེར་སྦྲུལ་གྱི་མདུད་པ་སུས་ཀྱང་མ་བཀྲོལ་བར་གྲོལ་བ་བཞིན་ཏེ། 
སེམས་སྡེ་ལས། གྲོལ་བ་རང་བྱུང་གཞན་ལས་མེད། །ཞེས་སོ། །གཞུང་གཞན་ལས་ཀྱང་འདོད་ཆགས་ཅན་འདོད་ཆགས་ལ་ལམ་དུ་
བྱེད་པས་གྲོལ་བར་བཤད་དོ། །གསུམ་པ་ཅེར་གྲོལ་མཐོང་ཡལ་གྱི་གནད་ལ་བརྟེན་ནས་རྒྱུད་ལུང་ལ་རག་མ་ལུས་པར་བསྟན་པ་ནི། 
ཆོས་ཅན་དུམ་བུ་ལ་བསླབས་པས། དུམ་བུ་ཅེར་སར་གྲོལ་ཏེ། གང་དུའང་སོང་བ་མེད། གང་ནས་ཀྱང་འོང་བ་མེད། གང་དུའང་འགྲོ་བ་
མེད་པ་དང་། གང་ཡང་གནས་པ་ལས་འགྱུར་བ་མེད་པའོ། །ཆོས་ཅན་སྤྱི་ལ་བསླབས་པས་སྣང་བ་ཐམས་ཅད་ཅེར་གྲོལ་དུ་སོང་བ་སྟེ། 

དཔེ་ནི། གཟི་བོའི་བློ་ཅན་ལྷ་ཁང་དུ་ཕྱིན་པས། མཐོང་ལ་རིས་མེད་པ་ལྟ་བུའོ། །དེ་སྐད་དུ་གསེར་གྱི་སྙིང་པོའི་རྒྱུད་ལས། ཅེར་གྲོལ་ཆེན་
ཆེན་པོའི་ལྟ་སྟངས་ཀྱིས། །སངས་རྒྱས་སེམས་ཅན་གཉིས་ཀ་གྲོལ། །ཞེས་སོ། །བཞི་པ་མཐའ་གྲོལ་ལྟོས་པ་དང་བྲལ་བའི་གནད་ལ་བརྟེན་
ནས་ལྟོས་པ་གང་ལའང་མི་འཆའ་བའི་གནད་ནི། ཡོད་མཐའ་ལ་མི་གནས་པས་མེད་མཐའ་ལས་གྲོལ། མེད་མཐར་མི་གནས་པས་ཡོད་
མཐའ་ལས་གྲོལ། གཉིས་ཀ་ལ་མི་གནས་པས་གཉིས་ཀ་ལས་གྲོལ། གཉིས་ཀ་མ་ཡིན་པས་གཉིས་ཀ་མ་ཡིན་པ་ལས་གྲོལ་བ་སྟེ། རྩལ་
ཆེན་ཡོན་ཏན་རྫོགས་པའི་ལུང་ལས། མཐའ་དང་བྲལ་བས་གྲོལ་ཞེས་བྱ། །ཞེས་སོ། །ལྔ་པ་གཅིག་གྲོལ་ལ་ཟླ་མེད་པའི་གནད་ལ་བརྟེན་
ནས་ཐབས་དང་ཤེས་རབ་ལ་རག་མ་ལུས་པར་བསྟན་པ་ནི། ཆོས་ཉིད་དུ་ངོ་ཤེས་པས་སྣང་ཤེས་ཀུན་གྲོལ་བ། དཔེ་ནི། ལན་ཚྭ་གཅིག་

༄༅། །གི་རོ་གཏན་ལ་ཕེབས་ན། ལན་ཚྭ་ཀུན་གྱིས་ཤེས་པ་ལྟར། དུ་མ་རོ་གཅིག་ཏུ་ཤེས་པ་སྟེ། གསེར་གྱི་སྙིང་པོ་ལས། 
གཅིག་པུ་གྲོལ་བའི་སེམས་ཉིད་ནི། །དུ་མ་རོ་གཅིག་ཡིན་པའི་ཕྱིར། །ཞེས་སོ། །དེ་ལྟར་གྲོལ་ལུགས་ཆེན་པོ་ལྔ་ནི། གང་ཟག་གཅིག་
ལ་བརྩི་བ་མ་ཡིན་ཏེ། དབང་པོའི་བྱེ་བྲག་གིས་སོ་སོར་གང་ལ་གང་མོས་ཀྱིས་གྲོལ་བ་ཡིན་ཞེས། ཀུན་མཁྱེན་ཆེན་པོས་གསུངས་སོ། །
འདི་ལྔ་མདོར་དྲིལ་ནས་དབྱེ་ན། ལྟོས་གཞི་དང་བྲལ་བ། དཔེ་ངེས་པ། དོན་རྫོགས་པར་སྟོན་པ་དང་གསུམ། དང་པོ་ལྟོས་གཞི་དང་
བྲལ་བ་ལ་ལྔ་ལས། དང་པོ་རང་གྲོལ་ནི། རྐྱེན་རྣམས་རྐྱེན་གྱིས་རང་གྲོལ་བས་དམིགས་པའི་ལྟ་བ་དང་། སྒོམ་པ་དང་སྤྱོད་པའི་ཆོས་
ཀྱི་ལྟོས་པ་དང་བྲལ་བ་དང་། གཉིས་པ་ཡེ་གྲོལ་ནི། ཡུལ་རྣམས་ཡུལ་གྱིས་གྲོལ་བས་གཟུང་འཛིན་ཟུང་འཇུག་གི་ལྟོས་པ་དང་བྲལ་བ་

དང་༑ གསུམ་པ་ཅེར་གྲོལ་ནི། རྒྱུ་ཉིད་རྒྱུས་གྲོལ་བས་འཁོར་འདས་གཉིས་ལ་མི་ལྟོས་པ་དང་། བཞི་པ་མཐའ་གྲོལ་ནི། ཆོས་རྣམས་
ཆོས་ཀྱིས་གྲོལ་བས་ཐ་སྙད་ཀྱི་ཚིག་ལ་མ་ལྟོས་པ་དང་། ལྔ་པ་གཅིག་གྲོལ་ནི། སེམས་ཉིད་སེམས་ཉིད་ཀྱིས་གྲོལ་བས་མཚོན་བྱེད་བློ་
ལ་མི་ལྟོས་པ་སྟེ། མུ་ཏིག་ཕྲེང་བ་ལས། རྐྱེན་རྣམས་རྐྱེན་གྱིས་གྲོལ་བས་ན། །དམིགས་པའི་ཆོས་ལ་ང་མི་ལྟོས། །ཡུལ་རྣམས་
ཡུལ་གྱིས་གྲོལ་བ་ལ། །གཟུང་འཛིན་གཉིས་ལ་ང་མི་ལྟོས། །རྒྱུ་ཉིད་རྒྱུ་ཡིས་གྲོལ་བ་ལ། །འཁོར་འདས་གཉིས་ལ་ང་མི་ལྟོས། །ཆོས་
རྣམས་ཆོས་ཀྱིས་གྲོལ་བ་ལ། །ཐ་སྙད་ཚིག་ལ་ང་མི་ལྟས། །སེམས་ཉིད་སེམས་ཀྱིས་གྲོལ་བ་ལ། །མཚོན་བྱེད་བློ་ལ་ང་མི་ལྟོས། །
ཞེས་སོ། །གཉིས་པ་དཔེ་ངེས་པ་ལྔ་ལ། དང་པོ་རང་གྲོལ་ནི། རིག་པ་ཀ་དག་གིས་ཀ་དག་གིས་ཀ་དག་གྲོལ་བ་དྲི་མས་དྲི་མ་འཁྲུད་པ་ལྟ་

༄༅། །བུ་དང་། གཉིས་པ་ཡེ་གྲོལ་ནི། དུག་གིས་དུག་འཇོམས་པ་ལྟ་བུ་དང་། གསུམ་པ་ཅེར་གྲོལ་ནི་ལྕགས་ཀྱིས་
ལྕགས་གཅོད་པ་ལྟ་བུ་དང་། བཞི་པ་གཅིག་གྲོལ་ནི་རྡོས་རྡོ་གཅོག་པ་ལྟ་བུ་དང་། ལྔ་པ་མཐའ་གྲོལ་ནི། ཤིང་གི་མེས་ཤིང་བསྲེགས་པ་ལྟ་
བུ་སྟེ། རྒྱུད་དེ་ཉིད་ལས། དྲི་མས་དྲི་མ་འཁྲུད་པ་བཞིན། །དེ་བཞིན་དག་པས་དག་པ་གྲོལ། །དུག་གིས་དུག་རྣམས་འཇོམས་པ་དང་། །
ལྕགས་ཀྱིས་ལྕགས་རྣམས་གཅོད་པ་དང་། །རྡོ་ཡིས་རྡོ་རྣམས་གཅོག་པ་དང་། །ཤིང་གིས་ཤིང་རྣམས་བསྲེགས་པ་ལྟར། །རང་རང་དགྲ་
ནི་རང་གིས་བྱེད། །རིགས་མི་མཐུན་པས་གྲོལ་བ་མིན། །ཞེས་སོ། །གསུམ་པ་དོན་གྱི་རྫོགས་ལུགས་ལ་ལྔ་སྟེ། དང་པོ་ཡེ་གྲོལ་ལ་
སྣང་བ་དང་གཞི་དང་ཡུལ་རྣམས་ཡེ་ནས་རྫོགས་པ་དང་། གཉིས་པ་རང་གྲོལ་ལ་འཁྲུལ་གཞི་དང་ལམ་དང་ཤེས་བྱ་རང་སར་རྫོགས་པ་དང་། 

གསུམ་པ་གཅིག་གྲོལ་ལ། འབྲས་བུ་དང་རྒྱུ་རྐྱེན་དང་ཆོས་ཉིད་རྣམས་རང་སར་རྫོགས་པ་དང་། བཞི་པ་མཐའ་གྲོལ་ལ་འཁོར་འདས་དང་
རྒྱུད་ལུང་དང་། དུས་གཅིག་མུ་མཐའ་དང་བྲལ་བར་རྫོགས་པ་དང་། ལྔ་པ་ཅེར་གྲོལ་ལ་གདམས་ངག་དང་བསམ་གཏན་དང་འབྲས་བུ་དང་
ཆོས་དབྱིངས་རང་ངོར་རྫོགས་པ་སྟེ། མུ་ཏིག་ཕྲེང་བ་ལས། དེ་ཕྱིར་གཞི་གནས་རིག་པ་ལ། །རང་ཤར་ཡིན་ཕྱིར་སྣང་བ་རྫོགས། །རང་
བྱུང་ཡིན་ཕྱིར་གཞི་ཉིད་རྫོགས། །རང་སྣང་ཡིན་ཕྱིར་ཡུལ་ཡང་རྫོགས། །རང་གྲོལ་ཡིན་ཕྱིར་འཁྲུལ་གཞི་རྫོགས། །རང་དག་ཡིན་ཕྱིར་
ལམ་ཀུན་རྫོགས། །རང་རིག་ཡིན་ཕྱིར་ཤེས་བྱ་རྫོགས། །རང་ཁྱབ་ཡིན་ཕྱིར་འབྲས་བུ་རྫོགས། །རང་ས་ཡིན་ཕྱིར་རྒྱུ་རྐྱེན་རྫོགས། །རང་
རྟོགས་ཡིན་ཕྱིར་ཆོས་ཉིད་རྫོགས། །རང་ལོག་ཡིན་ཕྱིར་འཁོར་འདས་རྫོགས། །རང་གནས་ཡིན་ཕྱིར་རྒྱུད་ལུང་རྫོགས། །རང་རྫོགས་

༄༅། །ཡིན་ཕྱིར་དུས་གཅིག་རྫོགས། །རང་ཤེས་ཡིན་ཕྱིར་གདམས་ངག་རྫོགས། །རང་བཞག་ཡིན་ཕྱིར་བསམ་གཏན་རྫོགས། །
རང་བྱས་ཡིན་ཕྱིར་དབྱིངས་རྫོགས་པའོ། །ཞེས་སོ། །དེ་ལྟར་རྟོག་པའི་ཚེ་གང་ལའང་སྤངས་བླངས་མེད་པར་ཅིར་སྣང་ཆོས་ཉིད་ཀྱི་རང་སྣང་དུ་
ཤེས་པས། སྒོམ་བཟང་པོ་ཞིག་ལོགས་ལ་འཚོལ་རྒྱུ་མེད། རྣམ་རྟོག་ངན་པ་ཞིག་གུད་དུ་སྤངས་རྒྱུ་མེད་པར་གསེར་གླིང་དུ་ཕྱིན་པ་དང་
ཆོས་མཚུངས་སོ། །གསུམ་པ་རྗེས་བོག་དབྱུང་ཞིང་ཉམས་སྐྱོང་ཚུལ་ལ་བོག་དབྱུང་བ་དངོས་དང་། རང་གྲོལ་གསུམ་གྱི་རྐྱེན་དང་བསྲེ་སྟེ་
རྩལ་སྦྱང་བའོ། །དང་པོ་བོག་དབྱུང་བ་དངོས་ནི། ཆོས་ཉིད་ཀྱི་གནས་ལུགས་རིག་པའི་ངོ་བོ་གང་གི་ནམ་མཁའ་སུམ་སྤྲུག་སོགས་ཀྱིས་
རང་སྐྱོང་བ་གནད་དུ་བསྣུན་པ་ཡིན་དེའི་ཚུལ་ནི་དྲན་པས་སྐྱོང་བ་སྟེ། དྲན་པ་ལའང་འཇུ་དྲན་དང་། གནས་ལུགས་རྒྱུན་སྐྱོང་གི་དྲན་པ་

གཉིས་ཡོད། འཇུ་དྲན་ནི། བློས་བྱས་བཅོས་མ་གློ་བུར་བ་ཡིན་པས་ཤ་བཟུང་གིས་ཤ་བཟུང་བ་བཞིན་དུ། སེམས་དེའི་ཡུལ་དེ་བཟུང་
བས་ཕྱི་མའི་ཡུལ་དེའི་རྒྱུན་མ་བརྗེད་པར་བཟུང་བ་སྟེ། འདི་ནི་ཡིད་དཔྱོད་ཀྱི་ལྟ་བ་ཞེས། གནས་ལུགས་ལ་རྗེས་དཔག་ཆུ་ཟླས་ཟླ་
གཟུགས་དཔོག་པ་བཞིན། བློ་ངོའི་དོན་སྤྱི་ཙམ་གྱིས་རང་མཚན་དཔག་པ་ཡིན་པས་འདི་ལ་འདུས་བྱས་ཀྱི་སྒོམ་པ་ཟེར། གནས་ལུགས་
རྒྱུན་སྐྱོང་བའི་དྲན་པ་ནི། གནས་ལུགས་རིག་པའི་ངོ་བོའི་རྩལ་ལས་གཞན་མིན་ལ། དེ་ལྟ་བུའི་དྲན་པ་ལ། ཆོས་ཉིད་ཀྱི་དྲན་པ། གཉུག་
མའི་དྲན་པ། བློ་འདས་ཀྱི་དྲན་པ། རྩོལ་བྲལ་རང་བཞག་གི་དྲན་པ། དྲན་མཆོག་རྒྱལ་པོ་ཞེས་མིང་ལྔ་ཡོད་ཀྱང་དོན་གཅིག་ཡིན། དེས་
རིག་པ་མངོན་སུམ་དུ་རྟོགས་ནས། རྗེས་དཔག་ལ་མ་ལྟོས་པར་གནས་ལུགས་ཇི་བཞིན་དུ་མཐོང་བ་ནི་ཆོས་ཉིད་ཀྱི་ལྟ་བ་ཞེས། མ་

༄༅། །བཅོས་རང་བབས་སུ་བཞག་པས། སེམས་ཀྱི་བྱུང་ཚོར་གྱི་རྟོག་པ་ཕྲ་རགས་རིམ་གྱིས་ཀ་དག་གི་དབྱིངས་སུ་གྲོལ་
ཞིང་ནུས་པ་གནས་ལུགས་འདུས་མ་བྱས་ཀྱི་སྒོམ་པ་ཟེར། འདི་གཉིས་ལ་བློས་བྱས་ཡིན་མིན། གནས་ལུགས་མཐོང་མི་མཐོང་བཟང་
ངན་གྱི་ཁྱད་པར་ཡོད་ཀྱང་ཡོད་པར་ཞེན་ན་འཆིང་བའི་རྒྱུ་ཡིན་པས། རྒྱ་མཚོ་ལ་རླབས་བཞིན། རྣམ་རོལ་དང་རྣམ་འགྱུར་རྩལ་དང་རོལ་པ་
ཡིན་པས་བཟང་ངན་མེད་པར་ཐག་བཅད་ནས་རྟེན་མེད་སྟོང་པ་ཆེན་པོ། ཆོས་ཟད་བློ་འདས་ཆེན་པོ། རིས་མེད་མཉམ་པ་ཆེན་པོ། གཞི་
བྲལ་ཡངས་པ་ཆེན་པོ། བཟང་ངན་རོ་གཅིག་ཆེན་པོ་ནས་གང་དུའང་མི་འཛིན། ཅི་ལའང་མ་རྟོག །སུ་ལའང་མ་དྲི། གང་ཡང་མ་བརྟེན། 
སྙེམ་དང་རེ་དོགས་ཀྱི་འཁྲི་བ་ཆོད་ལ་ཆོས་ཟད་བློ་འདས་ཆེན་པོའི་ངང་ལ་སྐྱོལ་བར་བྱའོ། །ངལ་བསོ་ལས། ཇི་ལྟར་མཚོ་དང་རྦ་རླབ་ཆུ་བོའི་

ངང་༑ །དེ་བཞིན་རྟོགས་དང་མ་རྟོག་མཉམ་པའི་ངང་། །ཇི་ལྟར་ཚོང་པ་དོན་འགྲུབ་བདེ་བའི་ངང་། དེ་བཞིན་རེ་དོགས་གཉིས་མེད་འབྲས་
བུའི་ངང་། །ཐམས་ཅད་ཕྱམ་གཅིག་རྫོགས་པ་ཆེན་པོའི་ངང་། །ཁྱབ་གདལ་དབྱིངས་ཀྱི་ཆོས་ཉིད་ཤེས་པར་བྱ། །ཞེས་སོ། །གཉིས་
པ་རང་གྲོལ་གསུམ་གྱི་རྐྱེན་དང་བསྲེ་སྟེ་རྩལ་སྦྱང་པ་ལ། དུག་ལྔ་རང་གྲོལ། སྒོ་ལྔ་རང་གྲོལ། ཚོགས་དྲུག་རང་གྲོལ་ལོ། །དང་པོ་
དུག་ལྔ་རང་གྲོལ་ནི། ཕྱི་ནང་གི་དུག་ལྔའི་འཛིན་རྟོག་ཇི་ལྟར་ཤར་བ་ལ། ཅེར་གྱིས་བལྟས་ནས་ཕྱམ་གྱིས་བཞག་པས། འདོད་
ཆགས་བདེ་སྟོང་གཉིས་སུ་མེད་པའི་ཡེ་ཤེས་སུ་གྲོལ། དེ་བཞིན་དུ། ཞེ་སྡང་གསལ་སྟོང་གཉིས་མེད་དང་། གཏི་མུག་ཆོས་སྐུ་གཞི་བྲལ་
དང་༑ ང་རྒྱལ་དང་ཕྲག་དོག་གཉིས། རང་གསལ་གཉུག་མའི་ངོ་བོ་ལྷན་ཅིག་སྐྱེས་པའི་ཡེ་ཤེས་སུ་གྲོལ་ནས། འཛིན་མེད་ཡེ་གྲོལ་

༄༅། །ཆེན་པོར་ཕྱམ་གདལ་བའོ། །གཉིས་པ་སྒོ་ལྔ་རང་གྲོལ་ནི། མིག་རྣ་བ་སྣ་ལྕེ་ལུས་ཀྱི་འཛིན་པ་གང་སྐྱེས་
ཀྱང་དེའི་སྟེང་དུ་རང་བབས་ཆེན་པོར་བསྲེས་ལ་བཞག་པས་ཀ་དག་ཏུ་རང་གྲོལ་ལོ། །གསུམ་པ་ཚོགས་དྲུག་རང་གྲོལ་ནི། སྒོ་ལྔ་ཡིད་དང་
བཅས་པའི་ཡུལ་དྲུག་ལ་དགག་སྒྲུབ་ཅི་བྱུང་བ། དེ་ཉིད་ཀྱི་ངང་ལ་རང་བབས་ཆེན་པོར་ཀློད་པས་གཞི་གྲོལ་དུ་འགྲོའོ། །དེ་སྐད་དུ། རྒྱ་མཚོའི་
སྤྲིན་ལས། དུག་གསུམ་སྒོ་ལྔ་ཚོགས་དྲུག་མུལ་རྣམས་ལ། །གང་བབས་གཞི་བྲལ་ཡེ་གྲོལ་རང་བབས་བཞག །མི་སྤངས་མི་གནས་ཆོས་
ཉིད་ངང་དུ་གྲོལ། །གཏད་མེད་རྒྱལ་པོ་འཛིན་མེད་རང་ཤར་ཡིན། །ཞེས་སོ། །གཞན་ཡང་ཀཿཐོག་སྔ་རབས་ཀྱི་གཞེད་པར་རྩལ་སྦྱང་འདི་
ལ༑ བསྐྱེད་རིམ་ལ་རྩལ་སྦྱང་། རིག་པ་ལ་རྩལ་སྦྱང་། ཡིད་དཔྱོད་ལ་རྩལ་སྦྱང་བའི་ཚུལ་དང་། བསྐྱེད་རིམ་ལ་རྫོགས་རིམ་གྱིས་

རྒྱས་གདབ། རྫོགས་རིམ་ལ་བསྐྱེད་རིམ་གྱིས་རྒྱས་གདབ། གཉིས་མེད་ལ་གཉིས་མེད་ཀྱིས་རྒྱས་གདབ་པའི་ཚུལ་རྒྱ་ཆེར་གསུངས་ཀྱང་། 
འདིར་རེ་ཞིག་མི་སྤྲོའོ། །དེ་ལྟར་སྤྱི་དོན་གསུམ་གྱིས་གཏན་ལ་ཕབས་པ་རྣམས་མདོར་དྲིལ་ནས་དོན་གསུམ་གྱིས་སྟོན་པ་ལ། དང་པོ། ངོ་
རང་ཐོག་ཏུ་སྤྲད་པ་ནི། ཉི་མའི་དཀྱིལ་འཁོར་དུ་འོད་ཟེར་འདུས་པ་ལྟར། འཁོར་འདས་ཀྱི་ཆོས་ཐམས་ཅད་བྱང་ཆུབ་ཀྱི་སེམས་སུ་འདུས་ཤིང་། 
སེམས་ཉིད་རང་བྱུང་གི་ཡེ་ཤེས་དངོས་མཚོན་མེད་པ་སྟོང་གསལ་སྤྲོས་པ་དང་བྲལ་བས་འདི་ཞེས་དམིགས་སུ་མེད་པ་ནི། དཔེ་ནམ་མཁའ་
ཞེས་མཚོན་ཡང་། དཔྱད་ན་ནམ་མཁའ་འང་། དབྱིབས་ཁ་དོག་སོགས་ངོས་བཟུང་དུ་མེད་པས། དཔེར་བཞག་ཆོས་སུ་མེད་ན། དཔེའི་
མཚོན་པའི་དོན་སེམས་ཉིད་གང་དུའང་གྲུབ་པ་མ་ཡིན་པས། རེ་ཞིག་དམིགས་སུ་མཚོན་དུ་མེད་པ་ཙམ་ཞིག་མཚོན་པའི་དཔེར་ཤེས་པ་

༄༅། །ཉིད་དེ། ཆོས་དབྱིངས་མཛོད་ལས། བྱང་ཆུབ་སེམས་ཀྱི་མཚོན་དཔེ་ནམ་མཁའ་འདྲ། །སེམས་ལ་རྒྱ་མེད་སྐྱེ་བའི་ཡུལ་
མེད་པའི། །མི་གནས་བརྗོད་མེད་བསམ་ཡུལ་འདས་པ་ཉིད། །ནམ་མཁའི་དབྱིངས་ཞེས་དཔེ་རུ་མཚོན་པ་ཙམ། མཚོན་དཔེ་ཉིད་ཀྱང་འདི་ཞེས་
བྱར་མེད་ན། །མཚོན་པའི་དོན་ལ་བསམ་བརྗོད་ག་ལ་སྲིད། །འདི་ནི་རང་བཞིན་དག་པའི་དཔེར་ཤེས་བྱ། །ཞེས་པས། ངོ་རང་ཐོག་ཏུ་དབབ་པ་ན། 
རིག་པ་ཟང་ཐལ་གཅེར་བུ་ལྷང་ངེ་བ་འདི་ཉིད་ཆོས་སྐུ་ལྷུན་གྲུབ་ཀྱི་ངོ་བོ་སྟེ། རིག་པའི་གདངས་ལས་རྩལ་ཡུལ་ཐོག་ཏུ་འཆར་འཆར་འདྲ་བའི་དུས་ཀྱི་
གྱ་མ་གྱུ་འཕྲོ་བའི་ཆ་དེ། རྟོག་པ་རླུང་གི་རྟ་ཅན་ཡིན་པས་བཞག་ནས། དེའི་ཆ་ལ་རིག་ཆ་གཅིག་འདུག་པ་དེ་ངོས་བཟུང་ནས། འཕྲོ་ཆ་དེ་གར་འགྲོར་
བཏང་བས་རང་ཡལ་དུ་འགྲོ་བ་སྟེ། ཀུན་བྱེད་ལས། དྲན་བསམ་ཡིད་ལ་འགྱུ་བ་མ་ལུས་ཀུན། །སྐྱེ་བ་མེད་པའི་ངང་ལས་མ་ཡེངས་པར། །གང་

ལྟར་བསམ་ཀྱང་སྒོམ་པ་ཡིན་ཤེས་ན། །མ་བསྒོམ་གང་ལྟར་བཞག་ཀྱང་ཡེངས་པ་མེད། །ཅེས་སོ། །གཉིས་པ་ཐག་གཅིག་ཐོག་ཏུ་བཅད་པ་ནི། 
མ་བཅོས་པའི་རིག་པ་ཟང་ཐལ་རྗེན་པར་ལ་བཟླ་བ་སྟེ། དེའི་ངོ་བོ་སྐྱེ་འགགས་གནས་གསུམ་དང་བྲལ་བ། སྨྲ་བསམ་བརྗོད་མེད། ཆོས་ཟད་མིང་
མེད་ཆེན་པོར་ངོ་བོ་རྗེན་ལ་བུད་པས་སྤྲོས་བྲལ་ཐིག་ལེ་ཉག་གཅིག་ཏུ་འདུས་ཏེ། གོལ་ས་དང་བསྒྲིབ་པ་མེད་པར་ཐག་ཆོད་པས། ངོ་བོར་འཛོལ་
ས་མེད་པའི་ཆོས་ཟད་མིང་མེད་དུ་ལ་བཟླ་བ་ཡིན་ནོ། །རིག་པ་བཅོས་བསླད་མེད་པའི་དོན་མཐོང་ནས། ལས་དང་རྣམ་པར་སྨིན་པའི་ཆོས་སུ་
ཡོད་ངེས་སྙམ་དུ་བསྒོམས་ཀྱང་། རྟག་པའི་མཐར་མི་ལྷུང་སྟེ། རིག་པ་གཞི་མེད་དུ་མཐོང་བའི་ཕྱིར་དང་། སྣང་སྲིད་ཀྱི་ཆོས་ཐམས་ཅད་
རྩ་བ་མེད་པར་བསྒོམས་ཀྱང་། ཆད་པའི་མཐར་མི་ལྷུང་སྟེ། རིག་པ་རང་གསལ་དུ་མཐོང་བའི་ཕྱིར་དང་། སྣང་བ་དང་ཤེས་པ། ལྷ་

༄༅། །དང་༑ གཞལ་ཡས་ཁང་ལ་སོགས་པ་གཉིས་བཅས་སུ་བསྒོམས་ཀྱང་། གཉིས་འཛིན་དུ་མི་ལྷུང་སྟེ། རང་དུས་དེ་ནས་
རང་རིག་གི་ངོ་བོ་གཉིས་མེད་དུ་མཐོང་བའི་ཕྱིར་དང་། རྣམ་ཀུན་མཆོག་ལྡན་གྱི་སྟོང་པ་བདེ་བར་གཤེགས་པའི་སྙིང་པོ་ལྷུན་གྲུབ་འདུས་མ་བྱས་པ་
ཡེ་ནས་གྲུབ་པའི་བདག་ཉིད་དོན་དམ་པའི་འོད་གསལ་བསྒོམས་ཀྱང་། མུ་སྟེགས་ཀྱི་བདག་ལྟར་ངར་འཛིན་དུ་མི་ལྷུང་སྟེ། རང་གི་ངོ་བོ་སྟོང་
གསལ་ལྷུན་གྲུབ་ཆེན་པོར་མཐོང་བའི་ཕྱིར་དང་། འཁོར་བའི་འཁྲུལ་སྣང་དག་བྱ་རི་མོའི་རྣམ་པ་ཅན་ལ་སོགས་བསྒོམས་ཀྱང་། རེ་དོགས་གཉིས་
བཅས་སུ་མེ་ལྟུང་སྟེ། རིག་པའི་ངོ་བོར་དྲི་མ་ཡེ་ནས་ཡོད་མ་མྱོང་བའི་ཕྱིར་ཏེ། སྒྱུ་མ་ངལ་བསོ་ལས། གང་ལྟར་བསྒོམས་ཀྱང་དེ་ཡི་མི་འཆིངས་
ཏེ༑ །ཡོད་པར་བསྒོམས་ཀྱང་རྟག་པའི་མཐའ་ལས་གྲོལ། །མེད་པར་བསྒོམས་ཀྱང་ཆད་པའི་དྲི་མ་བྲལ། །གཉིས་སུ་བསྒོམས་ཀྱང་གཉིས་

མེད་ངང་དེར་གནས། །བདག་ཏུ་བསྒོམ་ཀྱང་བདག་འཛིན་འཆིང་བ་མེད། །གཞན་དུ་བསྒོམས་ཀྱང་རེ་དོགས་གཉིས་བཅས་མེད། །བསྐྱེད་པར་
བསྒོམས་ཀྱང་རྫོགས་པར་ལྷུན་གྲུབ་ཅིང་། །རྫོགས་རིམ་བསྒོམས་ཀྱང་སྤྲུལ་པའི་བསྐྱེད་རིམ་འགྲུབ། །ཅེས་སོ། །དེ་ལྟར་སྣང་སྲིད་ཐམས་
ཅད་ཆོས་ཀྱི་སྐུར་ཤར་བས། བློ་འདས་ལས་མ་གཡོས་ཤིང་། དྲན་བསམ་ཐོག་མཐའ་བར་གསུམ་གང་ལའང་། གཉེན་པོས་ཆེད་དུ་མི་བསྒྲུབ་
པར༑ རང་བབས་སུ་ཕྱམ་གདལ། མི་བསྒྲུབ་ཡེངས་པ་ཙམ་དུའང་མི་བཏང་། བརྗེད་ངེས་ལ་མི་བོར། སྡུག་བཙིར་ཨ་འཐས་ཀྱིས་མི་
བཅིངས༑ བྱ་བློས་མི་ཐེབ་པར་བཞག །འགྱུ་དྲན་མང་པོ་འཆར་འཆར་འདྲ་ཡང་། ཤར་མཁན་མེད་པས་ཤར་ཡལ་རྗེས་མེད་དུ་ངོས་
ཟུངས༑ ཇི་ལྟར་ཤར་ཡང་ངོ་བོར་ཅེར་གྱིས་བལྟས་པས་ཝལ་པོ་རྗེས་མེད་དུ་འགྲོ་བ། ཤར་གྲོལ་དུས་མཉམ་སྔ་ཕྱི་མེད་པར་ཐག་ཆོད་ཅིག །

༄༅། །མདོར་ན་རང་བཞིན་གྱི་ངང་ལ་གནས་པ། སྤྲོས་པའི་དྲན་གཞི་ཟད་པ། བཅོས་མའི་རྩོལ་བ་མེད་པ། སྔ་ཕྱིའི་རེ་དོགས་
གྲོལ་བ། ཕྱི་ནང་ཡངས་དོག་མེད་པ། ང་ཁྱོད་ཀྱི་གཉིས་འཛིན་ཞིག་པ། རྟག་ཆད་ཀྱི་མཐར་འཛིན་སྟོང་པ་སྟེ། ཁྲེགས་ཆོད་ཀྱི་གནས་ལུགས་
འདི་ཁོ་ནར་ལ་བཟླ་བའོ། །ལ་བཟླ་ཞེས་པ་ནི་ཐག་ཆོད་པའི་དོན་ནོ། །གསུམ་པ་གདེང་གྲོལ་ཐོག་ཏུ་བཅའ་བ་ནི། ཡུལ་སྣང་ལ་དགག་སྒྲུབ་ཀྱི་
ཤེས་པ་ཅི་བྱུང་ཡང་། ངོར་མི་ལྟ། ངང་མི་བསྒོམ། བར་མི་བཅད་པ། རིག་པ་ཟང་ཐལ་ངོས་ཟིན་པ་ཙམ་གྱིས་ཆོས་ཉིད་དུ་གྲོལ་བ་སྟེ། 
དེའང་ཡེ་ནས་བཅིངས་པ་མེད་པས་གྲོལ་བར་ཐ་སྙད་བཏགས་པ་སྟེ། རྒྱུད་ལས། གྲོལ་ཞེས་བྱ་བ་ཐ་སྙད་མིང་ཙམ་ཡིན། །དོན་ལ་སྣང་
སེམས་འཛིན་པ་ཡལ་བའོ། །ཞེས་སོ། །དེ་ལྟར་གོང་དུ་བཤད་པ་བཞིན་རིག་པ་ཟང་ཐལ་གྱི་གནད་མཐོང་བས་ཟང་ཀར་གྲོལ་ཏེ། ཡེ་དག་གི་

ངོ་བོ་མཐོང་བས་ཡེ་གྲོལ་དུ་གྲོལ་མ་གྲོལ་བ་མེད་དེ། གཞི་མེད་དུ་རྟོགས་པས་ཡོངས་གྲོལ་དུ་གྲོལ། འཆར་དུས་གྲོལ་བར་སྐྱེས་པས་དུས་ཀྱི་སྐད་
ཅིག་མར་གྲོལ་ཏེ། རྐྱེན་སྣང་ཅི་ཤར་རྫོགས་ཆེན་གྱི་རྣལ་འབྱོར་ལ་གནོད་པ་མེད་པ་ནི། གནད་འདི་མཐོང་བས་ཆོས་ཉིད་ལས་ལྡོག་པ་མེད་པར་
ལ་ཟློས་པ་ལས་བྱུང་བ་སྟེ། ཐལ་འགྱུར་ལས། གཞན་ཡང་གྲོལ་བའི་ཆོས་ཉིད་བཤད། །གནད་ཀྱི་གྲོལ་བས་འབད་རྩོལ་ཟད། །ཡེ་
ནས་གྲོལ་བས་བསྐྱར་མི་དགོས། །རང་གྲོལ་ཡིན་པས་གཉེན་པོ་མེད། །ཅེར་གྲོལ་ཡིན་པས་མཐོང་སར་ཡལ། །ཡོངས་སུ་གྲོལ་བས་
རང་བཞིན་དག །དུས་ཀྱི་གྲོལ་བས་གོམས་མི་དགོས། །རང་བཞིན་གྲོལ་བས་མ་བཅོས་པའོ། །ཞེས་སོ། །དེ་ལྟར་རིག་འཛིན་གྱི་སློབ་དཔོན་
ཆེན་པོ་དགའ་རབ་རྡོ་རྗེའི་བདུན་ཕྲག་གསུམ་གྱིས་རང་སེམས་སངས་རྒྱས་ཀྱི་ས་ལ་སྦྱོར་བར་བྱེད་པའི་རྫོགས་པ་ཆེན་པོའི་རྒྱུད་ཐམས་ཅད་ཀྱི་སྤྱི་

༄༅། །ཆིངས་ཚིག་གསུམ་སྙན་བརྒྱུད་དུ་གདམས་པ་གཏེར་གཞུང་འོད་གསལ་རྡོ་རྗེའི་ཆིངས་ལས་བྱུང་བ་ལྟར་བསྟན་པའོ། །སྟོང་
པ་ཡུལ་གྱི་བློ་མིན་གསལ་བ་ཡོད་མེད་འཛིན་པའི་མཐའ་ལས་འདས། །མཚོན་ཚིག་དུ་མའི་སྤྲོས་མེད་སྔགས་ལས་མ་བསྐྱེད་རང་བྱུང་ཡེ་ཤེས་
རྫོགས༑ །རྒྱུ་དང་རྐྱེན་བྲལ་ལྟ་སྒོམ་རབ་དག་མཐའ་དང་དབུས་མེད་མཉམ་པ་ཉིད། །བདག་རྟོག་རང་གྲོལ་རིག་པ་རང་བཞག་ཀུན་ཏུ་བཟང་པོ་
ལྷུན་རྫོགས་ཤོག །དེ་དག་གིས་ལེ་ལོ་ཅན་གཞི་ཐོག་ནས་གྲོལ་བར་བྱེད་པ་ཁྲེགས་ཆོད་ཀྱི་གདམས་པ་བསྟན་ཟིན་ཏོ།། ༈ །།ཀུན༷་
བཟ༷ང་དགོངས་པའི་བྱིན་བརླབས་མ་ལུས་མངོན་དུ་གྱུར། །མཁྱེན་བརྩེ་ནུས་པའི་ཐུགས་རྗེའི་གཟི་བྱིན་སྟོང་དུ་འབར། །འཆད་རྩོད་རྩོམ་པའི་
ཡོན་ཏན་ཕྱོགས་ལས་རྣམ༷་པར་རྒྱལ༷། །རིག་འཛིན་བླ་མས་བདག་རྒྱུད་སྒྲིབ་ལས་གྲོལ་བར་མཛོད། །གཉིས་པ་རིག་གདངས་ལྷུན་གྲུབ་ཆེན་

པོའི་རང་རྩལ་མངོན་སུམ་ལམ་སྣང་དུ་བྱེད་པ་ཐོད་རྒལ་གྱི་གདམས་པ་ལ་ཁྱད་པར་གྱི་སྔོན་འགྲོ་ཐུན་མོང་མ་ཡིན་པ་དང་། དངོས་གཉིས་སོ། །
དང་པོར་ཁྱད་པར་གྱི་སྔོན་འགྲོ་ཐུན་མོང་མ་ཡིན་པ་ལ། སྔོན་འགྲོའི་འབྲེལ་དགོད་པ་དང་། སྔོན་འགྲོ་དངོས་གཉིས། དང་པོ་སྔོན་འགྲོའི་
འབྲེལ་དགོད་པ་ལ་ལྔ་སྟེ། སྔོན་འགྲོའི་འཐད་པ་དང་། གང་གི་སྔོན་དུ་འགྲོ་བ། སྔོན་འགྲོ་ཇི་ལྟར་ཡིན་པ། དཔེ་ཅི་དང་འདྲ་བ། དགོས་
པ་ཇི་ལྟར་ཡོད་པའོ། །དང་པོ་སྔོན་འགྲོའི་འཐད་པ་ནི། དཔེར་ན། སྔོན་འགྲོ་ནི་འཇིགས་བཅས་ཀྱི་ལམ་དུ་འགྲོ་བ་ལ་སྔོན་དུ་དགྲ་རྐུན་
སོགས་འཇིགས་པའི་བསྐུངས་ཉུལ་ནས། མགྲོན་པོ་བློ་བདེ་བར་འགྲོ་བ་ལྟར། དངོས་གཞི། ཡ་ང་བག་ཚ་མེད་པར་འགྲོ་བར་བྱེད་པའོ། །
སྔོན་འགྲོ་ནི། འཇིགས་བཅས་ཀྱི་སོ་ཁར་སྔོན་དུ་འཇིགས་ཟོན་བྱས་ན། གང་གིས་གླག་མི་རྙེད་པ་དང་འདྲ་ལ། དངོས་གཞི་ནང་གི་མི་བློ་

༄༅། །བདེ་ཞིང་བསྡད་པས་ཆོག་པ་ལྟར། སྔོན་འགྲོ་རེ་དོགས་དང་སྤངས་བླངས་ཐམས་ཅད་ཀྱི་རྩ་བ་བཅད་ནས་དངོས་གཞིའི་དུས་སུ་
བྱ་རྩོལ་དང་རེ་དོགས་མེད་པར་བཞག་པས་ཆོག་པ་དང་། སྔོན་འགྲོ་ནི་འཇིགས་པའི་སྐྱེལ་མ་བཟང་པོ་དང་འདྲ་ལ། དངོས་གཞི་ནི་རང་ལ་རྫས་
དང་ལྡན་པ་མཐར་ཐོན་པ་དང་འདྲའོ། །དེའང་སྔོན་འགྲོ་མེད་ན། དངོས་གཞི་ལ་ཁྱད་པར་ཅན་གྱི་གནད་ཡོད་ཀྱང་། སྐྱེལ་མ་མེད་ན་འཇིགས་
བཅས་ཀྱི་ལམ་དུ་འགྲོ་མི་ནུས་པ་དང་འདྲ་ལ། སྐྱེལ་མ་ཡོད་ཀྱང་མགྲོན་པོ་མེད་ན་སྐྱེལ་མ་འགྲོ་བའི་དོན་མེད་པ་ལྟར། དངོས་གཞིའི་གནད་མེད་
ན༑ སྔོན་འགྲོ་ཇི་ལྟར་སྤྱོད་ཀྱང་འབྲས་བུ་མི་འབྱུང་བས། དེ་གཉིས་ཟུང་དུ་འབྲེལ་བས་དོན་འགྲུབ་པ་ནི། སྔོན་འགྲོས་གཞི་ལྷུན་གྲུབ་ཆེན་པོར་
ཐག་བཅད་ནས། དངོས་གཞིའི་དུས་སུ་སྣང་བཞི་ཚད་དུ་ཕྱིན་ནས་ཆོས་ཉིད་ཀུན་ཏུ་བཟང་པོའི་འབྲས་བུ་རང་ཆས་སུ་ཐོབ་པའི་དགོས་པ་ཡོད་པ་

ནི༑ སོ་ནམ་གྱི་སྔོན་དུ་དེའི་ཆས་རྣམས་བསགས་པས་དངོས་གཞི་མྱུ་གུ་ནས་སྟོན་ཐོག་གི་བར་དུ་འབྱུང་བ་ལྟར་རོ། །གཉིས་པ་གང་གི་སྔོན་དུ་
འགྲོ་བ་ནི། འཇིག་རྟེན་ལས་འདས་པའི་སྔོན་དུ་འགྲོ་སྟེ། ཐབས་ཤེས་མྱང་འདས་ལ་སྦྱོར་བའི་ཕྱིར་རོ། །དེའང་སྒོ་གསུམ་གྱི་ཞེན་པ་མ་གྲོལ་ན་
འཁོར་བ་ལས་མི་གྲོལ་བས། སྒོ་གསུམ་བཅིང་བ་ལས་གྲོལ་བར་བྱེད་པས་སྲིད་པ་ལས་ངེས་པར་འབྱིན་པའི་ཕྱིར་འདས་པའི་སྔོན་འགྲོ་དམ་
པའོ༑ །གསུམ་པ་སྔོན་འགྲོ་ཇི་ལྟར་ཡིན་པའི་ངེས་ཚིག་ནི། སྔོན་བསྐལ་པ་དཔག་མེད་ནས་བསགས་པའི་སྒོ་གསུམ་གྱི་སྡིག་པ་ལས་
གྲོལ་བར་བྱེད་པས་ན་སྔོན་ཞེས་བྱ། དུ་ནི་སྔོན་སྲིད་པ་ཆགས་ནས་ད་བར་དུ་ལུས་ལ་གནད་པའི་སྲོག་ཆགས་འབུམ་ཕྲག་མང་པོའི་ལས་
དང་བག་ཆགས་སྦྱོང་བར་བྱེད་པས་ན་དུ་ཞེས་བྱ་ལ། ངག་གི་སྒྲ་སྐད་མ་དག་པ་རྣམས་སྦྱོང་བར་བྱེད་པས་ཀྱང་སྔོན་དུ་ཞེས་བྱ་ཞིང་། ཡིད་

༄༅། །ཅན་ལུས་ཀྱི་ཕྱི་ནང་ན་གནས་པའི་སྲིན་བུ་འབུམ་ཕྲག་བཞིའི་ཡིད་ཀྱི་འགྱུ་བ་མ་དག་པ་རྣམས་སྦྱང་བར་བྱེད་པས་ན་སྔོན་དུ་
ཞེས་བྱའོ། །འགྲོ་བ་ནི་དངོས་གཞིའི་གོང་ངམ། ཐོག་མར་མན་ངག་དེ་ལ་སློབ་དགོས་པས་ན་འགྲོ་ལ། སྔོན་ལ་སོང་བ་དེས་དངོས་གཞིའི་དོན་
འབད་མེད་དུ་སྐྱེ་བར་བྱེད་པའི་ཕྱིར་མྱང་འདས་སུ་འགྲོ་བར་བྱེད་པས་ཀྱང་འགྲོ་བ་ཞེས་བྱའོ། །བཞི་པ་དཔེ་ཅི་དང་འདྲ་བ་ནི། རྒྱལ་པོ་ཆེན་པོས། 
གཞན་བསྐུལ་ན། བྱ་བ་གང་བྱེད་ཀྱི་སྔོན་དུ་མི་འགྲོ་བའི་དབང་མེད་པར་སྔོན་དུ་འགྲོ་དགོས་པའམ། རྟ་བཟང་པོ་འགྲོ་བའི་ཤུགས་ཡོད་པ་ན། 
ཇི་ལྟར་བྱས་ཀྱང་མི་ཐུབ་པར་འགྲོ་བ་དང་འདྲ་བར། སྔོན་འགྲོ་བྱས་པའི་རིམ་པ་ལ་བརྟེན་ནས། དངོས་གཞི་ཟབ་མོའི་གནད་ཡོད་པ་ལམ་
སྲོལ་དུ་འགྲོ་བས་ན། སྔོན་འགྲོ་ཞེས་བྱའོ། །ལྔ་པ་དགོས་པ་ཇི་ལྟར་ཡོད་པ་ནི། དངོས་གཞི་འབྱོངས་སླ་ཞིང་སྐྱེ་ལ་ཡིད་ཆེས་ཤིང་གེགས་

མེད་པ་ཡིན་ནོ། །གཉིས་པ་སྔོན་འགྲོ་དངོས་ལ་གསུམ་སྟེ། སྐུ་གསུམ་གྱི་སྣ་ཁྲིད་པར་བྱེད་པ་འབྱུང་བཞིའི་རྣལ་འབྱོར་ལ་བསླབ་ཚུལ། 
རིག་པའི་སྣ་ཁྲིད་པར་བྱེད་པ་སྒོ་གསུམ་འཁོར་འདས་རུ་ཤན་འབྱེད་པའི་སྤྱོད་པར་བསླབ་པ། སེམས་ཀྱི་སྣ་ཁྲིད་པར་བྱེད་པ་ལུས་ངག་
སེམས་ཀྱི་སྔོན་འགྲོ་ལ་བསླབ་པའོ། །དང་པོ་འབྱུང་བཞིའི་སྒྲ་དོན་ལ་བསླབ་པ་ནི། སྒྲ་ཐལ་འགྱུར་རྩ་བའི་རྒྱུད་ལས། སྐུ་གསུམ་བསླབ་
པའི་རིམ་པ་ཉིད། །འབྱུང་བའི་ཡོན་ཏན་གཙོར་བྱས་ཏེ། །མཆོག་ཏུ་ས་ཆུ་མེ་རླུང་གི། །སྒྲ་ལ་བསླབ་པས་ངེས་པར་འགྲུབ། །ཅེས་
དང་༑ གསང་སྤྱོད་ས་བོན་གྱི་རྒྱུད་ལས། ཨེ་མ་ཧོ། འདི་ལྟར་འབྱུང་འདོད་སྐྱེས་བུ་གང་། །ཐབས་ཀྱི་ཡན་ལག་འདི་ལྟ་བུ། །རྣམ་
པ་སྣ་ཚོགས་ཉིད་ལ་ནི། །འདི་ལྟར་དེ་ཡི་སྔོན་དུ་སྦྱང་། །སེམས་ཀྱི་རིམ་པ་ཅི་སྦྱངས་པ། །འདི་ནི་མི་རྟོག་སེམས་ལ་འབྱོར། །ཇི་

༄༅། །ལྟར་སྒྲ་ཡི་རྣལ་འབྱོར་པས། །ས་ཆུ་མེ་རླུང་འབྱུང་བ་བཞིའི། །སྒྲ་དོན་རྣམས་ལ་གོམས་པ་ཡིས། །རིགས་དྲུག་རྣམས་
ཀྱི་རང་སྐད་ཀྱི། །མངོན་ཤེས་འཆར་བ་འདིས་འགྲུབ་བོ། །ཞག་རིམ་དུས་ནི་རྣམ་དྲུག་གིས། །འདི་ཡི་སྐད་ཀུན་རང་དུས་ཤེས། །འགྲུས་པ་
མེད་པར་སུས་ཤེས་པ། །མ་འོངས་ད་ལྟར་འདས་པ་ཡི། །སེམས་རྒྱུན་ཇི་ལྟར་ཤེས་པར་འགྱུར། །གཞན་གྱི་དོན་བྱེད་སྤྲུལ་པ་པོས། །འདི་
ལ་སྔོན་དུ་མ་སྦྱངས་ན། །སྤྲུལ་པའི་ས་བོན་འཇོག་པར་ནི། །ནུས་པ་ཉིད་ནི་མི་ཐོབ་པོ། །དེས་ན་འབྱུང་བའི་སྒྲ་ལ་བསླབ། །ཅེས་སྒྲ་བཞིའི་
རྣལ་འབྱོར་དུ་བྱ་བར་གསུངས་པ། ཁྲིད་ཚུལ་འདིའི་ཤུགས་བསྟན་དུ་འབྱུང་ཡང་། དེང་སང་ལག་ལེན་ཉམས་བཞེས་ལ་འདེབས་པ་ཉུང་བས་
བཞག་གོ། །གཉིས་པ་རིག་པ་རིག་པའི་སྣ་ཁྲིད་པ་དང་། གསུམ་པ་སེམས་ཀྱི་སྣ་ཁྲིད་པའི་ཚུལ་ནི། གདམས་པ་འདིའི་ལུགས་གུ་རུ་

སངས་རྒྱས་གཉིས་པའི་བཀའ་སྲོལ་ལྟར། སྤེལ་མར་སྦྱང་བའི་ཕྱག་བཞེས་བཞིན། རུ་ཤན་གྱི་ཁུངས་ནས་སྟོན་ལ། རུ་ཤན་དབྱེ་ཞིང་
སྔོན་དུ་འགྲོ་བའི་ཚུལ་ལའང་། དངོས་གཞིའི་ཁྱད་པར། སྒྲ་ཐལ་འགྱུར་ལས། ཤིན་ཏུ་སྤྲོས་པ་མེད་པ་ལ། །འཁོར་འདས་རུ་ཤན་འོག་
བཞིན་དབྱེ། །དེ་ཚེ་ནམ་མཁའི་མཚན་ཉིད་ལས། །ལུས་ངག་ཡིད་ཀྱི་སྒྲིབ་པ་ཡང་། །མཚན་ཉིད་ཀྱིས་ནི་ངེས་པར་བརྟགས། །གལ་
ཏེ་སྤྱོད་པ་མ་དག་ན། །རང་རང་མཐུན་པའི་དགེ་བས་སྦྱངས། །དབང་ནི་བརྡ་ལ་བརྟེན་པ་ཡིས། །རང་རིག་གསལ་བའི་རང་ངོ་སྤྲོད། །
བརྡ་འགྲོལ་མན་ངག་མཁས་པ་བྱ། །ཞེས་གསུངས་པས། ཁྲེགས་ཆོད་ཀྱི་ཐུན་མིན་སྔོན་འགྲོར་བཞག་པ་དང་། འོད་གསལ་གྱི་
རྒྱུད་སྒྲོན་མ་འབར་བ་ལས། དབྱིངས་སྒྲོན་གྱི་སྐབས་སུ། སྣང་བ་འགགས་པ་མེད་པ་ཡི། །ཆར་ནི་དབྱིངས་ཀྱི་སྒྲོན་མའོ། །འཁོར་

༄༅། །འདས་རུ་ཤན་དབྱེ་ནས་ནི། །ལུས་ངག་རྣམས་ནི་རྣལ་དུ་དབབ། །དེ་ནས་དབྱིངས་རིག་སྣང་བ་བརྟགས། །འདི་ལ་
གོམས་པའི་ཚད་རྙེད་ནས། །ཕྱི་རོལ་ཉིད་ཀྱི་སྣང་བ་ནི། །གོང་ནས་གོང་དུ་ཡང་འཕེལ་བས། །རིམ་གྱིས་རང་གོམས་ཆེན་པོ་ཐོབ། །ཅེས་
ཐོད་རྒལ་གྱི་ཐུན་མིན་སྔོན་འགྲོ་རུ་བཞག་ལ་གང་ལྟར་ཁྱད་པར་མེད་མོད། འདིར་ནི་རྒྱུད་ཕྱི་མའི་དགོངས་པ་དང་མཐུན་པར་གཏེར་གཞུང་འོད་
གསལ་རྡོ་རྗེའི་ཆིངས་ལས་རྒྱས་པར་བསྟན་པ་བཞིན་ཐོད་རྒལ་གྱི་སྔོན་འགྲོ་བྱ་བའི་རིམ་པ་སྟེ། དེ་ལ་རུ་ཤན་གྱི་ངོ་བོ། ངེས་ཚིག །དབྱེ་
བའོ། །དང་པོ་རུ་ཤན་གྱི་ངོ་བོ་ནི། ཕྱི་ནང་སྣོད་བཅུད་དྲན་བསམ་བྱུང་ཚོར་ཐམས་ཅད་ལམ་དུ་བསླང་སྟེ། ད་ལྟའི་རིག་པ་ཟང་ཐལ་མའི་
ཐོག་ནས་གང་སྣང་རིག་སྟོང་གི་རྣམ་རོལ་དུ་ལྟ་ཞིང་ཚུལ་དེས་མཉམ་བཞག་གི་འོད་གསལ་འདྲེན་པའི་ཐབས་སུ་སློབ་པ་ཉིད་ཡིན་ལ། དེ་

ལའང་རིག་པ་བསྒོམ་པའི་དུས་ཚོགས་ལམ་དང་། རིག་པ་མཐོང་བའི་དུས་སྦྱོར་ལམ། རིག་སྟོང་ཆུ་ལ་ཆུ་བཞག་ལྟར་སོང་བ་ཕན་ཆོད་
འཕགས་པའི་ལམ་སྟེ། བསྒོམ་སྟོབས་ཆེ་ཆུང་གི་སྟེང་ནས་མཉམ་བཞག་ལ་ནུས་པ་མི་འདྲ་བ་འབྱུང་ཞིང་། དེའི་གནད་རྗེས་ཐོབ་ཏུའང་རུ་
ཤན་ལ་ནུས་པ་མི་འདྲ་བ་མང་དུ་འབྱུང་སྟེ། གང་གི་རྣམ་རོལ་དུ་བལྟ་བའི་གཞི་ལ་ནུས་པ་ཆེ་ཆུང་གི་ཁྱད་ཡོད་ན། དེའི་རྣམ་རོལ་དུ་འཆར་
ལུགས་ལའང་ནུས་པ་དྲག་ཞན་གྱི་ཁྱད་མི་འཇུག་མི་སྲིད་པའི་ཕྱིར་རོ། །གཉིས་པ་ངེས་ཚིག་ནི། འཁོར་འདས་གཉིས། རེ་དོགས་
གཉིས༑ བདེ་སྡུག་གཉིས་སོགས་ཀྱི་རུ་གཉིས་ཤན་འབྱེད་པ་ལ་རུ་ཤན་ཞེས་བྱའོ། །འདིས་སྒོ་གསུམ་གྱི་བྱ་བྱེད་རང་ལོག་ཏུ་འགྲོ་བའི་
དོན་ཡིན་ཞིང་། ཀུན་མཁྱེན་ཆེན་པོས་རིག་པ་བརྟུལ་ཞུགས་ཀྱི་བརྡ་ཆད་ཀྱང་མཛད་དོ། །གསུམ་པ་དབྱེ་བ་ལ། ཕྱི་རུ་ཤན་དབྱེ་ཞིང་

༄༅། །སྔོན་དུ་འགྲོ་བ། ནང་རུ་ཤན་དབྱེ་ཞིང་སྒྲིབ་པ་སྦྱང་བའོ། །དང་པོ་ཕྱི་ལུས་ངག་ཡིད་གསུམ་རུ་ཤན་དབྱེ་ཞིང་སྔོན་དུ་
འགྲོ་བ་ལ། གནས་ཀྱི་ཁྱད་པར། ཀུན་སློང་གི་ཁྱད་པར། ཇི་ལྟར་བྱ་བའི་ཚུལ་དངོས་སོ་སོར་བསྟན་པའོ། །དང་པོ་གནས་ཀྱི་ཁྱད་པར་ནི། 
ལོག་ལྟ་ཅན་སོགས་སྐལ་བ་མེད་པའི་སྐྱེ་བོ་རྣམས་ཀྱིས་མི་མཐོང་བའི་གནས་ཤིན་ཏུ་དབེན་པར་བྱ་བའོ། །གཉིས་པ་ཀུན་སློང་གི་ཁྱད་པར་
ནི༑ མ་སེམས་ཅན་ཐམས་ཅད་ཀྱི་རིགས་དྲུག་གི་སྐྱེ་སྒོ་བཅད་ནས་བླ་མེད་རྫོགས་བྱང་གི་གོ་འཕང་ལ་འགོད་པར་བྱ་བའི་ཕྱིར། བདག་གི་
འཁོར་འདས་རུ་ཤན་དབྱེ་བའི་སྤྱོད་པ་བྱའོ་སྙམ་དུ་བསམ་པ་དང་། རྗེས་སུ་བསྔོ་བས་རྒྱས་གདབ་པ་ཀུན་ལ་ཤེས་པར་བྱའོ། །གསུམ་པ་
གསུམ་པ་ཇི་ལྟར་བྱ་བའི་ཚུལ་ནི། ཐོག་མར་ཡུལ་དེའི་གནས་བདག་སོགས་ལ་བར་ཆད་མི་གཏོང་བའི་ཕྱིར་མཆོད་གཏོར་འབུལ་ལ་བྱ་བ་

མཐར་ཕྱིན་པའི་འདོད་པ་གསོལ་ཞིང་། ཕྱིའི་རུ་ཤན་དབྱེ་བར་བྱའོ། །དེ་ལ། ཐལ་འགྱུར་ལས། འཁོར་འདས་རུ་ཤན་མ་ཕྱེད་ན། །
ཁམས་གསུམ་ལུས་ངག་ཡིད་གསུམ་ཡང་། །འབྲེལ་པ་ཆོད་པར་མི་འགྱུར་བས། །འཁོར་འདས་རུ་ཤན་དབྱེ་བར་བྱ། །ཞེས་དང་། 
རང་བྱུང་རིག་པའི་ཏན་ཏྲ་ལས། སྔོན་དུ་ལུས་ངག་ཡིད་རྣམས་ཀྱི། །མངོན་པར་ཞེན་པ་བཟློག་པའི་ཕྱིར། །སྔོན་དུ་སྤྱོད་པ་བརྩམ་པར་
བྱ༑ །ཞེས་པས། ལུས་ངག་ཡིད་གསུམ་ལ། དང་པོ་ལུས་ལ་རུ་ཤན་དབྱེ་བ་དང་། སྔོན་འགྲོ་དངོས་གཉིས། དང་པོ་ལུས་རུ་ཤན་
དབྱེ་བ་ནི། འདས་རྗེས་ལས། ལུས་ཀྱི་སྔོན་འགྲོ་བྱ་བའི་ཕྱིར། །རིགས་དྲུག་སྤྱོད་པ་སྣ་ཚོགས་སྤྱད། །དཀོན་མཆོག་གསུམ་གྱི་སྤྱོད་
པ་བྱ། །ཞེས་པས། མ་དག་པ་རིགས་དྲུག་གི་སེམས་ཅན་རྣམས་ཀྱི་སྡུག་བསྔལ་དྲན་བཞིན་པའི་ངང་ནས་དེ་དག་གི་ལུས་ཀྱི་སྤྱོད་པའི་

༄༅། །ཚུལ་དང་། དག་པ་སངས་རྒྱས་བྱང་སེམས་ཞི་ཁྲོ་སོགས་ཀྱི་ཡོན་ཏན་ཤེས་བཞིན་པའི་ངང་ནས་ལྷའི་སྐུའི་མཛད་སྤྱོད་སྣ་
ཚོགས་བྱ། འོག་གི་ངག་དང་ཡིད་ལའང་འདི་བཞིན་དྲན་པར་བྱ། དེ་དག་ཐམས་ཅད་ཀྱང་རང་གི་སེམས་ཀྱི་ཆོ་འཕྲུལ་ཙམ་དུ་ཤེས་པར་བྱ་བ་ལ་
བསླབ་པའོ། །གཉིས་པ་སྔོན་འགྲོ་དངོས་ནི། ཐལ་འགྱུར་ལས། རྡོ་རྗེ་སྐྱིལ་ཀྲུང་དང་བཅས་ནས། །ལུས་སྦྱང་སེམས་ལ་ཕན་པའོ། །
ཞེས་པས། འདིའི་སྐྱིལ་ཀྲུང་ལ་ལངས་འདུག་གི་ཕྱོགས་གཉིས་ལས། དང་པོ་ནི། རྐང་རྟིང་སྤྲད། རྐང་རྩེ་གཉིས་དང་པུས་མོ་གཉིས་
ཕྱིར་བརྒྱང་། ལག་གཉིས་སྤྱི་བོར་མ་རེག་པར་ཐལ་མོ་སྦྱར། ལུས་དྲང་པོར་བསྲངས་བ། རྡོ་རྗེ་རྩེ་གསུམ་པ་དང་འདྲ། ཁ་དོག་མཐིང་
ག་མེ་འབར་བར་བསམ། འདི་ལ་བར་ཆད་སེལ་ཕྱིར། རང་རང་གི་ལོའི་འབྱུང་བའི་མདོག་བྱི་གླང་སྟག་གསུམ་ཆུ་ལུས་དཀར་པོ། ཡོས་

འབྲུག་སྦྲུལ་གསུམ་ས་ལུས་སེར་པོ། རྟ་ལུག་སྤྲེལ་གསུམ་མེ་ལུས་དམར་པོ། བྱ་ཁྱི་ཕག་གསུམ་རླུང་ལུས་ལྗང་གུར་སྒོམ་པ། རྫོགས་
ཆེན་ཟང་ཐལ་ལས་གསུངས་སོ། །གང་ལྟར་ཡང་། ཡར་རྩེ་གསུམ་ངོ་བོ་རང་བཞིན་ཐུགས་རྗེ་གསུམ། མར་རྩེ་གསུམ་སྐུ་གསུམ། 
རྐང་པ་གཅིག་ཏུ་འདྲིལ་བ་ཁྲེགས་ཆོད་ཐོད་རྒལ་ངོ་བོ་གཅིག་ཏུ་ལམ་བྱེད་མཚོན་ནོ། །གཉིས་པ་འདུག་པའི་ཕྱོགས་ནི། མི་འགྱུར་རྡོ་རྗེའི་
འདུག་སྟངས་ཏེ། ས་ལ་སྡོད་པ་ལས་གཞན་སྔ་མ་ལྟར་ཡིན་ཀྱང་། འདི་ལག་ལེན་ཆེར་མི་མཛད་དོ། །ཅི་ཙམ་བྱ་བའི་ཚད་ནི། ལུས་
ཀྱི་རུ་ཤན། ཞག་བདུན་ནམ་ཟླ་བ་གཅིག་གམ་ལོ་གཅིག་སོགས་མདོར་ན་རིགས་དྲུག་གི་གནས་སུ་རང་གི་ལུས་སྣ་ཚོགས་ངེས་པ་མེད་པར་
བླང་བའི་ཚུལ་ཤེས་ནས། དེ་ལ་ཡིད་སུན་ཏེ་ད་ལྟའི་སྒོ་གསུམ་ལ་ཞེན་པ་ལོག་པའི་བར་དང་། རྡོ་རྗེ་རྩེ་འདུག །ཞག་བདུན་ཕྲག་

༄༅། །གཅིག་གམ་གཉིས་སམ་གསུམ་སོགས་མདོར་ན། ལུས་ཁོལ་བུར་ན། ཁང་རུལ་ཞིག་བཞིན་ཚུགས་མི་ཐུབ། དྲོད་སྐྱེ་རྣམ་རྟོག་མེད་པ་མ་བྱུང་གི་བར་རོ། །
དགོས་ཆེད་ཕན་ཡོན་ནི། རུ་ཤན་གྱིས་རིགས་དྲུག་གི་སྡུག་བསྔལ་ཤེས་ནས་སྐྱོ་ཤས་དྲག་པོ་སྐྱེ་བ་དང་། རང་གི་ལུས་ཀྱི་ཞེན་པ་ཆོད། མཐར་ཐུགས་སྐུ་རྡོ་རྗེ་མངོན་དུ་ཐོབ་པོ། །
སྔོན་འགྲོ་དངོས་སྒོམ་པས། གནས་སྐབས་སུ་ལུས་ཀྱི་སྡིག་སྒྲིབ་དག་ཅིང་། གདོན་བགེགས་ཀྱི་བར་ཆད་ཞི། མཐར་ཐུག་ཐ་མལ་དུ་འཛིན་པའི་རྟོག་པ་སྦྱངས་ནས་སྐུ་རྡོ་རྗེ་
འགྲུབ་པའི་དགོས་པའོ། །གཉིས་པ་ངག་ལ་རུ་ཤན་དབྱེ་བ་དང་། སྔོན་འགྲོ་དངོས་གཉིས། དང་པོ་ངག་གི་རུ་ཤན་དབྱེ་བ་ནི། འདས་རྗེས་ལས། ངག་གི་སྔོན་འགྲོ་བྱ་བའི་ཕྱིར། རིགས་
དྲུག་སྒྲ་སྐད་སྣ་ཚོགས་བརྗོད། །ཞི་ཁྲོའི་སྒྲ་དང་འབྱུང་བའི་སྒྲ། །རྣམ་པ་སྣ་ཚོགས་ཉིད་ལ་སྤྱད། །ཅེས་པས། རིགས་དྲུག་གི་སྒྲ་སྐད་
སྣ་ཚོགས། ཞི་བའི་གསུང་དབྱངས། ཁྲོ་བོའི་གད་མོ། འབྱུང་བའི་སྒྲ་སྐད་སྣ་ཚོགས་དྲན་ཚད་ངག་ཏུ་བརྗོད་དོ། །ཚད་ནི་ཞག་གྲངས་

སྔ་མ་ལྟར་རམ། མདོར་ན་རྟོག་པ་ཁྱད་པར་ཅན་སྐྱེས། ཆོས་ཀྱི་ཚིག་དོན་མང་པོ་ཤེས་པ་དང་། ངག་གི་སྨྲ་བ་ལ་ཞེན་པ་མ་ལོག་བར་
འབད༑ དགོས་ཆེད་ནི། འཁྲུལ་གཏམ་རྒྱུན་ཆད། ངག་གི་སྡིག་པ་དག །མཐར་ཐུག་གསུང་རྡོ་རྗེར་གྲོལ་བའི་དགོས་པ་ཡོད་དོ། །
འཁོར་ལོ་བརྩེགས་པ་ལས། ངག་གི་རུ་ཤན་སུས་ཕྱེད་པ། །འཁོར་བའི་བརྗོད་པ་སྟོང་པར་ངེས། །ཞེས་སོ། །གཉིས་པ་ངག་གི་སྔོན་
འགྲོ་དངོས་ལ། ཐལ་འགྱུར་ལས། ངག་གི་ཧཱུྃ་ཞེས་གནས་པ་ལ། །རྒྱས་གདབ་པ་དང་རྩལ་སྦྱང་ཉིད། །གཉེན་བཙལ་ལམ་དུ་ཞུགས་པ་
ཡིས༑ །དེ་ལྟར་ངག་སྦྱང་སེམས་ལ་ཕན། །ཞེས་པས། རྒྱས་གདབ་པ། རྩལ་སྦྱང་བ། གཉེན་བཙལ་བ། ལམ་དུ་ཞུགས་པ་
དང་བཞི། །དང་པོ་རྒྱས་གདབ་ལ། ཕྱི་སྣང་བ་ལ་རྒྱས་གདབ་པ། ནང་ཕུང་པོ་ལ་རྒྱས་གདབ་པའོ། །དང་པོ་ཕྱི་སྣང་བར་རྒྱས་གདབ་པ་

༄༅། །ལ༑ ལུས་གནད་སྐྱེལ་ཀྲུང་བྱ་ཞིང་། ངག་ཏུ་ཧཱུྃ་རིང་པོར་བགྲངས་བས། སྣ་བུག་གཡས་ནས་ཧཱུྃ་མཐིང་ནག་ཡེ་ཤེས་
ཀྱི་མེ་འབར་བ་མང་པོ་རིམ་པར་འཕྲོས། ཁང་ཁྱིམ། ཡུལ་ཁམས། ཕྱོགས་བཅུ། མཁའ་ཁྱབ་ཏུ་གང་བར་བསམ། རླུང་སེམས་སྣང་གསུམ་
གཅིག་ཏུ་གཏད་ལ་མ་ཡེངས་བར་བྱ། ཚད་ནི་སྣང་བ་ཐམས་ཅད་བན་བུན་དུ་མ་སོང་བར་འབད། དགོས་ཆེད་ནི། དེ་ལྟར་འབད་པས་སྣང་བ་
རང་བཞིན་མེད་པར་གྲོལ་ལོ། །གཉིས་པ་ནང་ཕུང་པོར་རྒྱས་གདབ་པ་ནི། ཕྱིའི་ཧཱུྃ་དེ་དག་སྣ་བུག་གཡོན་ནས་ཚུར་བྱུང་བ་བ་སྤུའི་མཐའ་ཚུན་
ཆད་གང་བར་བསམ་ལ་ཧཱུྃ་ཐུང་ངུ་བགྲངས། འདི་སྐབས་ཧཱུྃ་རིང་ངེ་བ་སྙམ་བྱེད་ན་རླུང་སྡོམ་པ་གནང་ངོ་། །ཚང་ནི། ཕུང་པོ་བན་བུན་མ་སོང་
གི་བར་རོ། །དགོས་ཆེད་ནི། ཤ་རུས་གདོས་བཅས་ཀྱི་ལུས་རང་བཞིན་མེད་པར་གྲོལ་ལོ། །གཉིས་པ་རྩལ་སྦྱང་ལ། ཕྱི་སྣང་བ་ལ་རྩལ་

སྦྱང་བ། ནང་ཕུང་པོ་ལ་རྩལ་སྦྱང་བ་གཉིས། དང་པོ་ཕྱི་སྣང་བ་ལ་རྩལ་སྦྱང་བ་ནི། ཧཱུྃ་དྲག་ལ་ཐུང་བ་བརྗོད་པས། སྣ་བུག་གཡོན་ནས་
ཧཱུྃ་ནག་པོ་ཡེ་ཤེས་ཀྱི་མེ་འབར་བ་གཅིག་འུར་སྒྲ་དང་བཅས་སོང་ནས། ཉེ་འཁོར་གྱི་ཤིང་བུ་རྡེའུ་ནས་སྣང་བ་ཐམས་ཅད་ཀྱི་བར་རྣམས་ཟང་ཐལ་
དུ་ཕུད་ནས་ཁྲོལ་ཁྲོལ་དུ་བཏང་བར་བསམ། ཚད་སྣང་བ་ཐམས་ཅད་སང་ཁྲོལ་དུ་སྣང་ལ་རང་བཞིན་མེད་སྙམ་མ་བྱུང་བར་རོ། །དགོས་ཆེད་
སྣང་བ་བདེན་མེད་དུ་གྲོལ་བའོ། །གཉིས་པ་ནང་ཕུང་པོར་རྩལ་སྦྱང་བ་ནི། ཧཱུྃ་གོང་ལྟར་བརྗོད་པས། ཧཱུྃ་མཐིང་ནག་མཐོ་གང་བས་རང་
ལུས་བར་མེད་དུ་འཕུག་ནས་ཟང་ཐལ་དུ་སོང་བར་བསམ། འདིའི་དུས་རླུང་ནང་དུ་དགུག་པ་དང་། ལུས་ན་བུན་ལྟར་བསྒོམ་པ་གནད་དོ། །
ཚད་ནི། ལུས་ཀྱི་ཤ་ཀོལ་རྩེར་འཕར་བ་དང་། ཁྲལ་ཁྲོལ་དུ་དུ་སོང་སྙམ་མ་བྱུང་བར་རོ། །དགོས་ཆེད། ལུས་ཀྱི་ནད་གདོན་ཞི། ཕུང་

༄༅། །པོ་གཅེས་འཛིན་བོར། འོད་གསལ་སྒྱུ་མར་གྲོལ་ལོ། །གསུམ་པ་གཉེན་བཙལ་བ་ནི། ངག་ཏུ་ཧཱུྃ་བརྗོད་པས། རང་
ཉིད་ཧཱུྃ་མཐིང་ནག་གཅིག་དང་། རང་མདུན་དུ། ཧཱུྃ་དམར་པོ་གཅིག་བསམ། རང་ལས་ཧཱུྃ་ནག་གི་ཕྲེང་བ་འཕྲོས། མདུན་གྱི་ཧཱུྃ་དམར་
པོར་འཁྲིལ། ཕྱིར་གྲོལ་ནས་རང་ལ་འཁྲིལ། དེ་བཞིན་ལན་མང་མཐར་རང་ལ་དཀྲིས་པས་རི་བོ་མཆོག་རབ་ཙམ་དུ་བསམ་ཡང་དམར་
པོས་དེ་བཞིན་དུ་བསམ། དེ་ནས་ནག་པོས་དམར་པོ་ལ་གཡས་བསྐོར་དང་། དམར་པོས་ནག་པོར་གཡོན་བསྐོར་དུ་ཁྱི་ལི་ལི་བསྐོར་བར་
བསམ༑ མཐར་ཧཱུྃ་གཉིས་ཁ་སྦྱར་ནས་གཡས་གཡོན་མདུན་རྒྱབ་ཐམས་ཅད་དུ་རིམ་པར་ཁྱམ་ཁྱམ་འཁྲབ་པར་བསམ། མཐར་ཇེ་ཆུང་ཇེ་
ཟླུམ་དུ་སོང་ནས་ཐིག་ལེ་དམར་ནག་ཡུང་འབྲུ་ཙམ་གཉིས་ལ་སེམས་གཏད། མཐར་དེ་གཉིས་གཅིག་ཏུ་འགྲིལ་ནས་ནམ་མཁར་ཧྲིལ་ལི་ལི་

འགྲིལ་བ་དང་། མི་དམིགས་པར་སེམས་གཏད་དོ། །ཚད་ནི་སེམས་གར་གཏད་དུ་མ་ཟིན་གྱི་བར་དང་། དགོས་ཆེད་ནི་བློ་ལས་སུ་
རུང་བར་འགྱུར་རོ། །བཞི་པ་ལམ་ཞུགས་ནི། རང་ཉིད་ཧཱུྃ་དཀར་པོ་ཁྲུ་གང་ཙམ་འོད་ཟེར་འཕྲོ་བར་གྱུར་ཏེ། ཧཱུྃ་དལ་གྱིས་བགྲངས་བས། 
ཧཱུྃ་དེ་ས་ལ་མ་རེག་ཙམ་གྱིས་ཏ་ལ་ལ་སོང་བ། དང་པོ་འགྲོ་མྱོང་ཚད་དང་། དེ་ནས་འགྲོ་མི་མྱོང་བའི་ས་རྣམས་དང་། བར་དོ། རིགས་
དྲུག་ཐམས་ཅད་ཉུལ། དེའི་དུས་ཚུར་མཐོང་ཚད་གྲོལ་བར་བསམ། ཕར་མཐོང་ཚད་འོད་ཕུང་དུ་ཡལ་བར་བསམ། དེ་ནས་ནམ་མཁར་
འཕུར་ཏེ། སངས་རྒྱས་ཀྱི་ཞིང་། ཤར་ཕྱོགས་མངོན་དགའི་ཞིང་ཁམས་སུ་ཕྱིན། སངས་རྒྱས་མི་བསྐྱོད་པ་གཙོ་འཁོར་ཐམས་ཅད་ལ། 
ཕྱག་འཚལ། མཆོད་པ་ཕུལ། ཆོས་ཞུས། གནང་བ་ཐོབ། ལུང་བསྟན་པར་བསམ། དེ་བཞིན་དུ། ལྷོ་དཔལ་ལྡན། ནུབ་བདེ་

༄༅། །ཆེན༑ བྱང་ལས་རབ། དབུས་སྟུག་པོ་བཀོད་པ། སྟེང་འོག་མིན་ཆོས་དབྱིངས་ཕོ་བྲང་རྣམས་སུ་རིགས་ཀྱི་བདག་པོ་སོ་
སོར་ཕྱག་འཚལ་བ་སོགས་སྔར་ལྟར་བྱས་པར་བསམ། ཚད་ནི་སེམས་ལས་སུ་རུང་བ་དང་། ངེས་འབྱུང་དང་། དག་སྣང་མ་སྐྱེ་བར་རོ། །
དགོས་ཆེད་ནི་མ་དག་པའི་ལམ་ཞུགས་ཀྱིས། སྔར་བྱས་ཀྱི་བག་ཆགས་ལས་གྲོལ་བ་དང་། བར་དོ་དང་རིགས་དྲུག་ཏུ་མི་འཇུག་པའི་དགོས་པ་
དང་༑ དག་པའི་ལམ་ཞུགས་ཀྱིས། ཞིང་ཁམས་རྣམས་མངོན་དུ་གྱུར་པའི་དགོས་པ་ཡོད་དོ། །དེ་དག་གི་དུས་སུ་ཤེས་པ་མིག་གཡས་
ནས་དྲངས་པ་སྙན་བརྒྱུད་ཀྱི་གནད་ཁྱད་པར་ཅན་ནོ། །དེ་ལྟར་ཧཱུྃ་བརྗོད་པ་ཐམས་ཅད་ཀྱི་རྗེས་སུ་ཤེས་པ་ཀློང་ལ་མཉམ་པར་བཞག་གོ། །
འདི་དག་གི་སྐབས་ཀློད་པའི་ངོ་བོ་ཇི་ལྟར་འདུག་རྒྱུད་ལ་བཀལ་ལོ། །དེའང་ཧཱུྃ་བརྗོད་དུས་རླུང་སེམས་ཧཱུཾ་གསུམ་རྩེ་གཅིག་ཏུ་དྲིལ་ནས་འདུན་པ་

གང་གཏད་དུ་བཟུང་བས་རྣམ་རྟོག་འགག་སྟོབས་གཞན་ལས་ཆེ་བ་ཡིན་ནོ། །དེས་ནི་ཐ་མལ་གྱི་སྣང་ཞེན་སྦྱོང་ཞིང་སེམས་ལས་སུ་རུང་། 
ངག་སྒྲིབ་དག །གསུང་རྡོ་རྗེ་འགྲུབ་པར་འགྱུར་རོ། །གསུམ་ས་སེམས་ལ། རུ་ཤན་དབྱེ་བ་དང་། སྔོན་འགྲོ་དངོས་གཉིས། དང་པོ་རུ་
ཤན་དབྱེ་བ་ནི། ཐལ་འགྱུར་ལས། དེ་ལྟར་ཚད་ལ་ཕེབས་ནས་ཀྱང་། །རྣལ་འབྱོར་པ་ཡི་བསམས་སྤྱོད་བྱ། །འདས་དང་མ་འོང་ད་ལྟར་
གྱི༑ །དྲན་བསམ་འཕྲོ་འདུའི་འཁོར་ལོ་བརྟེན། །དགའ་དང་མི་དགའ་བཟང་ངན་མེད། །ཡོད་མེད་སྣ་ཚོགས་ཐམས་ཅད་ལ། །ཕྱི་རུ་
བརྟགས་ཏེ་ནང་དུ་བསམ། །ཞེས་དང་། འདས་རྗེས་ལས། ཡིད་ཀྱི་སྔོན་འགྲོ་བྱ་བའི་ཕྱིར། །རིགས་དྲུག་སྡུག་བསྔལ་བློ་ལ་བླངས། །
ཞེས་པས། འཁོར་བའི་ཆ་རིགས་དྲུག་གི་བདེ་སྡུག་ཐམས་ཅད་སེམས་ཐོག་ཏུ་བཀལ་ལ་ཉམས་སུ་མྱོང་བའི་ཚུལ་དུ་བསམ། འདས་པའི་ཆ། 

༄༅། །དད་མོས་མཉམ་བཞག །བསྐྱེད་རིམ་སོགས་ཆོས་ཀྱི་བསམ་བློ་མང་དུ་བྱ། དེ་དག་གི་རྗེས་ཤེས་རང་རྒྱུད་ལ་བཀལ་ལོ། །
ཚད་ནི། སེམས་འཁྲུལ་པ་མེད་ཅིང་གསལ་དྭངས། དགའ་བདེ་སོགས་ཉམས་མ་བྱུང་བར་དུའོ། །དགོས་ཆེད་ནི། ཡིད་སྒྲིབ་དག །འཁོར་
བ་ལས་ལྡོག་ཞིང་ཞེན་པ་ལོག །ཐུགས་རྡོ་རྗེར་གྲོལ་བར་འགྱུར་རོ། །དེ་སྐད་དུ་རྡོ་རྗེ་ཁང་བརྩེགས་ཀྱི་རྒྱུད་ལས། གང་གི་བསམ་པའི་འཁོར་ལོ་
ཉིད༑ །སུ་ཡི་བསྐོར་བར་ནུས་པ་ཡི། །ཕྱི་ནས་དེ་ཡི་སེམས་རྒྱུད་འགགས། །ཞེས་དང་། བསྟན་བུ་ལས། འདི་ལྟར་སུ་ཡི་བྱེད་པའི་
མིས༑ །སེམས་ཀྱི་མངོན་ཞེན་རང་ཆོད་ནས། །འཁོར་འདས་རུ་ཤན་ཕྱེད་པའོ། །ཞེས་སོ། །ལུས་ངག་ཡིད་གསུམ་གྱི་ཕྱིའི་རུ་ཤན་དེ་
དག་རིམ་གྱིས་ཁྲིད་ཚུལ་འདི་ལྟར་ཡང་། ཕྱག་བཞེས་འགའ་ཞིག་ལ་ལྷན་དུ་འགྲོ་བའི་ལུགས་ཡོད་པས། དེ་ནི་སྟབས་ཀྱང་བདེ་བ་ཡིན་ནོ། །

གཉིས་པ་སེམས་ཀྱི་སྔོན་འགྲོ་དངོས་ལ། ཐོག་མར་སེམས་ཀྱི་གནས་ལུགས་ཚོལ་དགོས་པའི་རྒྱུ་མཚན་བསྟན་པ། དེ་ཇི་ལྟར་བཙལ་
ཚུལ༑ རིགས་པ་དེ་ཆོས་གཞན་ལ་སྦྱར་ཚུལ། ཉམས་མྱོང་སྐྱེ་བའི་རིམ་པ། ཅི་ཙམ་རྟོགས་པའི་ཚད། དེ་ལྟར་བརྟགས་པའི་དགོས་
པ་དང་དྲུག །དང་པོ་སེམས་ཀྱི་གནས་ལུགས་ཚོལ་དགོས་པའི་རྒྱུ་མཚན་ནི། ཆོས་ཐམས་ཅད་སེམས་ཀྱི་ཆོ་འཕྲུལ་ཡིན་པས་དེའི་རྩ་
བ་སེམས་བདེན་མེད་དུ་ཤེས་ན་ཆོས་ཐམས་ཅད་བདེན་མེད་དུ་རྟོགས་པར་འགྱུར་བ་དང་། ཆོས་གཞན་གྱི་སྟེང་ནས་གཏན་ལ་དབབ་པ་ལས་
སེམས་ཀྱི་སྟེང་ནས་གཏན་ལ་ཕབ་ན་བདེན་མེད་རྟོགས་སླ་བ་ཡིན་ནོ། །གཉིས་པ་ཇི་ལྟར་བཙལ་ཚུལ་ནི། ཐལ་འགྱུར་ལས། སེམས་
ནི་ཐོག་མར་བྱུང་ས་དང་། །བར་དུ་གནས་དང་ཐ་མར་འགྲོ། །དེ་ལྟར་གསུམ་ལ་བརྟགས་དཔྱད་ན། །སེམས་སྦྱངས་སེམས་ཀྱི་གནས་

༄༅། །ལུགས་ཤེས། །ཞེས་པས། སེམས་ཞེས་བྱ་བ་ཡུལ་གསལ་ཞིང་། རིག་པའི་བདག་ཉིད་ཅན་འདི་རང་བཞིན་གྱིས་
གྲུབ་ན། བྱུང་གནས་འགྲོ་གསུམ་གྱི་ཚུལ་རིགས་པས་བརྟགས་ཤིང་དཔྱད་ཚེ། རྙེད་དགོས་པས་ཐོག་མར་སེམས་འདི། ཕྱི་ཡུལ་དང་། ནང་
ལུས་ཀྱི་ཆ་གང་ལས་བྱུང་། བར་དུ་གང་ན་གནས། མཐར་གང་དུ་འགྲོ་བའམ་འགག་ཞིབ་ཏུ་བརྟགས་པས་བྱུང་ས་དང་། གནས་ས་དང་། 
འགྲོ་ས་མ་རྙེད་པ་ན། གང་བྱུང་མ་བྱུང་བརྟགས་རྒྱུའི་སེམས་དེ་ཁོ་རང་ཇི་ལྟར་གྲུབ། སེམས་སྐད་ཅིག་སྔ་མ་དང་། གཅིག་ཏུ་གྲུབ་བམ། 
ཕྱི་མ་དང་གཅིག་ཏུ་གྲུབ། སྔ་མ་དང་གཅིག་ཏུ་གྲུབ་ན། ཕྱི་མའི་དུས་སུ་སེམས་མེད་དགོས། ཕྱི་མ་དང་གཅིག་ཏུ་གྲུབ་ན་སྔ་མའི་དུས་སུ་
མེད་དགོས། སྔ་ཕྱི་དེ་གཉིས་ལས་གཞན་དུའང་སེམས་ཞེས་བྱ་བ་མི་རྙེད་པའི་ཚུལ་བསམ་ནས་སེམས་ཀྱི་གནས་ལུགས་གཏན་ལ་ཕབ་

པའོ༑ །གསུམ་པ་རིགས་པ་དེ་ཆོས་གཞན་ལ་སྦྱར་ཚུལ་ནི། ནང་རང་གི་ལུས་དང་། ཕྱི་ཡུལ་གྱི་གཟུགས་སྒྲ་དྲི་རོ་སོགས་ཆོས་
ཐམས་ཅད་ལ་དེ་ལྟར་བརྟགས་ནས་རང་བཞིན་མེད་པའི་ཚུལ་ངེས་པར་བྱའོ། །བཞི་པ་ཉམས་མྱོང་སྐྱེ་བའི་རིམ་པ་ནི། དེ་ལྟར་
བརྟགས་པས་ཐོག་མར་ཐོས་བྱུང་གི་ཤེས་རབ་ཀྱིས་བདེན་མེད་ཀྱི་ཚུལ་ལ་གོ་བ་སྐྱེ། བར་དུ་བསམ་བྱུང་གི་ཤེས་རབ་ཀྱིས་བདེན་མེད་ལ་
ངེས་ཤེས་ཁྱད་པར་ཅན་འདྲོངས། མཐར་སྒོམ་བྱུང་གི་ཤེས་རབ་ཀྱིས་སྟོང་ཉིད་མངོན་སུམ་དུ་མཐོང་བྱུང་ངོ་སྙམ་པ་ལྟ་བུའི་ཉམས་མྱོང་
བརྟན་པོ་སྐྱེ་ལ། ཅི་ཞིག་ན་ཆོས་ཉིད་ཀྱི་བདེན་པ་མངོན་སུམ་དུ་རྟོགས་པར་འགྱུར་རོ། །ལྔ་པ་ཅི་ཙམ་དུ་རྟོགས་པའི་ཚད་ནི། དེ་
ལྟར་གནས་ལུགས་མངོན་སུམ་དུ་མཐོང་བར་གྱུར་གྱི་བར་དུ་བརྟགས་དགོས་སོ། །དྲུག་པ་དགོས་པ་ནི། གནས་སྐབས་སུ་སེམས་

༄༅། །ཀྱི་སྡིག་སྒྲིབ་དག་ཆོས་ཐམས་ཅད་ལ་བདེན་ཞེན་ལྡོག །མཐར་ཐུག་ཐུགས་རྡོ་རྗེ་ཡེ་ཤེས་ཆོས་ཀྱི་སྐུ་ཐོབ་པའི་དགོས་པ་ཡོད་
དོ།གཉིས་པ་ནང་ལུས་ངག་ཡིད་གསུམ་རུ་ཤན་དབྱེ་ཞིང་སྒྲིབ་པ་སྦྱང་བ་ནི། ཀློང་གསལ་ལས། འཁྲུལ་རྒྱུ་ཟད་པར་བྱ་བའི་ཕྱིར། །
འཁོར་འདས་རུ་ཤན་ནང་ལྟར་དབྱེ། །ཞེས་པས། བར་ཆད་ཀྱི་བགེགས་མི་འཇུག་པ་དང་། རྣམ་ཤེས་ཚོགས་བརྒྱད་ཡུལ་ལ་མི་འཕྲོ་
བའི་ཆེད་དུ། ཡི་གེ་བརྒྱད་ཀྱིས་རྒྱས་གདབ་པར་བྱ་སྟེ། ཀློང་གསལ་ལས། སྤྱི་བོ་མགྲིན་པ་སྙིང་ག་དང་། །ལྟེ་བ་གསང་གནས་རྐང་
མཐིལ་དུ། །ཨ་ནྲྀ་སུ་ཏྲི་པྲེ་དུ་གནས། །ཞེས་པ་ལ། སྔོན་འགྲོ་དང་དངོས་གཞི་གཉིས་ལས། དང་པོ་སྔོན་འགྲོ་ནི། ཐོག་མར་
མཁའ་འགྲོ་ཆོས་སྐྱོང་ལ་གཏོར་མ་བཏང་། སློབ་མ་རྣམས་བླ་མའི་མདུན་དུ་ལངས་ཏེ་ཐལ་མོ་སྙིང་གར་སྦྱར། བླ་མས་ཁ་ཤར་དུ་ཕྱོགས་

པས་སྡིགས་མཛུབ་དང་བཅས་བལྟ་སྟངས་ཀྱིས་བགེགས་བསྐྲད་དེ། དམིགས་པ་སློབ་མ་རྣམས་ཀྱི་སྤྱི་གཙུག་ཏུ་ཧཱུྃ་མཐིང་ནག་གཅིག་
གསལ་བ་ལ་དྲྭ་བ་ཅན་གྱི་རྩ་ལས་བྱུང་སྟེ། ལུས་གང་བར་བསམ། དེ་བཞིན་དུ། རྐང་མཐིལ་དུ་ཡྃ་ལྗང་གུ། ལྟེ་བར་རྃ་དམར་པོ། 
མགྲིན་པར་ཁྃ་དུད་ཁ་དཔྲལ་བར་ཨེ་མཐིང་ག །ལྐོག་མར་སུྃ་སེར་པོ། པུས་མོ་གཡས་སུ་ཧ་དཀར་པོ། སླར་ཡང་རྐང་མཐིལ་དུ་
ཕཊཿསྔོ་ནག་གཅིག་དཔོན་སློབ་གཉིས་ཀས་བསམ་ལ། དཔོན་སློབ་གཉིས་ཀས་ངར་དང་ལྡན་པས་དབུགས་ཐོག་རེ་ལ་ཕཊཿཉེར་གཅིག་
རེ་དྲག་ཏུ་བརྗོད་ལ་བསྲུང་བར་བྱའོ། །དགོས་ཆེད་ནི། སྒོ་གསུམ་གྱི་བར་ཆད་སེལ་ཞིང་། མཐར་ཐུག་སྒྱུ་ལུས་འབྱུང་ལྔས་བསྡུས་པ་
དག་ནས། རྣམ་གྲོལ་ཡེ་ཤེས་མྱུར་དུ་རྙེད་པར་འགྱུར་རོ། །གཉིས་པ་རུ་ཤན་དངོས་ནི། རང་གི་ལུས་ཀྱི་སྤྱི་བོར་ལྷའི་ས་བོན་ཨ་དཀར་

༄༅། །པོ༑ མགྲིན་པར་ལྷ་མིན་ས་བོན་སུཾ་ལྗང་སེར། སྙིང་གར་མིའི་ས་བོན་ནྲྀ་སྔོ་སྐྱ། ལྟེ་བར་དུད་འགྲོའི་ས་བོན་ཏྲི་དམར་ནག །
གསང་གནས་སུ་ཡི་དྭགས་ཀྱིས་བོན་པྲེ་ལྗང་ནག །རྐང་མཐིལ་དུ་དམྱལ་བའི་ས་བོན་དུཿདུད་ཁ་རྣམས་འོད་མེད་པའི་མོག་མོག་པའི་རྣམ་པ་
ཅན་ལ། རིགས་དྲུག་སོ་སོར་འཕེན་པའི་བག་ཆགས་རྣམས་འདུས་ཏེ་ཐིམ་པར་བསམ། དེ་ནས་སྤྱི་མགྲིན་སྙིང་ག་གསུམ་དུ་རྒྱལ་བའི་སྐུ་
གསུམ་གྱི་ངོ་བོ། ཨོཾ་ཨཱཿཧཱུྃ་དཀར་དམར་མཐིང་གསུམ་ལས་འོད་ཟེར་མེ་ལྕེའི་ཕྲེང་བ་ལྟ་བུ་འཕྲོས་ནས་ཐུལ་གྱིས་ས་བོན་རྣམས་ལྷག་མེད་
དུ་བསྲེག་པར་བསམ་ལ། འབྲུ་གསུམ་བཟླ། ཚད་ནི། བཟླས་པ་དབྱངས་དང་བཅས་པའམ། མེད་ཀྱང་རུང་བས། རབ་རྟགས་མཚན་
མ་བྱུང་བར་དང་། ཐ་མའང་འབུམ་ཕྲག་བདུན་ལས་མི་ཉུང་བར་བཟླའོ། །དགོས་ཆེད་ནི། གནས་སྐབས་སུ་སྒྲིབ་པ་དག་ནས་ཉམས་རྟོགས་

ཀྱི་ཡོན་ཏན་རྒྱུད་ལ་སྐྱེ་བ་དང་། མཐར་ཐུག་རྒྱལ་བ་སྐུ་གསུམ་གྱི་བདག་ཉིད་དུ་གྲོལ་བར་འགྱུར་རོ། །དེ་ལྟར་ནང་དུ་རུ་ཤན་དབྱེ་བས། ཐུན་
མོང་དུ་སྒོ་གསུམ་གྱི་བར་ཆད་ཞི། ཞེན་པ་ལྡོག །སྡིག་སྒྲིབ་དག །ཁྱད་པར་དུ་འཁོར་བར་ཕྱིར་མི་ལྡོག །མཐར་ཐུག་སྐུ་གསུམ་མངོན་དུ་
གྱུར་ཏེ། ཀློང་གསལ་ལས། རུ་ཤན་ནང་ལྟར་སུས་ཕྱེ་བས། །འཁྲུལ་རྒྱུན་འཁོར་བའི་ས་བོན་སྟོང་། །གསུམ་པོ་འཁོར་བར་ལྡོག་པ་
མེད༑ །ཅེས་དང་། ལུས་ངག་ཡིད་གསུམ་སྔོན་འགྲོ་ནི། །ཐུན་མོང་ཁྱད་པར་མཐར་ཐུག་གིས། །དགོས་པ་གསུམ་དུ་ཤེས་པར་བྱ། །
ཞེས་སོ།། ༈ །།གཉིས་པ་ལྷུན་གྲུབ་འོད་གསལ་དུ་འགག་བསྡམ་པ་ཐོད་རྒལ་གྱི་དངོས་གཞི་ཟག་མེད་ཡེ་ཤེས་རྒྱུད་ལ་བརྟེན་པ་ལ་
གསུམ་སྟེ། ཁྲེགས་ཆོད་ལས་ཁྱད་པར་འཕགས་ཚུལ་དང་། དངོས་གཞིའི་སྒྲ་བཤད་པ། དངོས་གཞི་ཉིད་བསྟན་པའོ། །དང་པོ་

༄༅། །ཁྱད་པར་འཕགས་ཚུལ་ལ། སྤྱི་དང་བྱི་བྲག་གཉིས་ལས། དང་པོ་ཁྲེགས་ཆོད་ལས་ཁྱད་པར་དུ་འཕགས་ཚུལ་སྤྱིར་
བཤད་པ་ནི། །ཨ་ཏི་བཀོད་པ་ཆེན་པོ་ལས། ཡིད་ཅན་རྣམས་ལ་སེམས་ཀྱི་སྡེ། །ནམ་མཁའ་ཅན་ལ་ཀློང་གི་སྡེ། །རིམ་རྩོལ་བྲལ་ལ་
མན་ངག་གོ། །ཞེས། ཕྱི་སེམས་སྡེ། ནང་ཀློང་སྡེ། གསང་བ་མན་ངག་གི་སྡེ་གསུམ་དུ་ཕྱེ་བའི། ཕྱི་སེམས་སྡེའི་སྐབས་སུ། སེམས་
ལས་ལོགས་སུ་སྤང་བ་མེད་པར་ཤེས་པའི་སྤང་བྱའི་མཐའ་ལས་གྲོལ་ཀྱང་། གཉེན་པོ་གསལ་རིག་ཏུ་འཛིན་པའི་མཐའ་ལས་མ་གྲོལ། 
ནང་ཀློང་སྡེ་པས། སེམས་གསལ་རིག་དེའང་སྟོང་པར་གཏན་ལ་ཕབས་ནས་སྤང་གཉེན་གཉིས་ཀའི་མཐའ་ལས་གྲོལ་ཀྱང་། ད་དུང་སྟོང་
ཞེན་ལྡོག་མ་ནུས་པས། སེམས་ལས་འདས་པའི་ཡེ་ཤེས་རྗེན་པ་ངོ་སྤྲོད་པའི་གནད་ཁྱད་པར་བ་མེད། གསང་བ་མན་ངག་གི་སྡེ་ལའང་། 

ཕྱི་སྐོར་ལུས་དང་འདྲ་སྟེ་ཐ་སྙད་རྒྱ་ཆེར་སྟོན། །ནང་སྐོར་མིག་དང་འདྲ་སྟེ་མཐོང་བ་བརྡ་ཡི་ཆོས། །གསང་སྐོར་སྙིང་དང་འདྲ་སྟེ་དྲན་བྱེད་
གཟུངས་ཀྱི་ཆོས། །འདི་ཉིད་ལུས་དབང་ཡོངས་སུ་རྫོགས་པའི་སྐྱེས་བུ་བཞིན། །ཞེས། ཕྱི་སྐོར་ནང་སྐོར་གསང་སྐོར་ཡང་གསང་བླ་མེད་
དང་བཞིར་ཕྱེ་བ། དེ་དག་གིས་དངོས་སམ་བརྒྱུད་ནས་ཀ་དག་ཁྲེགས་ཆོད་ཀྱི་གནས་ལུགས་གཏན་ལ་འབེབ་པ་ལ་ཁྱད་པར་མེད་ཀྱང་། ཕྱི་
སྐོར་པས། གདོད་མ་གཞིའི་གནས་ལུགས་རྒྱ་ཆེར་བཤད་པ་ལས། ལམ་བརྡ་དོན་རྟགས་གསུམ་གྱིས་མཚོན་ཚུལ་སོགས་གཞན་རྣམས་
མ་བཤད། ནང་སྐོར་པས། ལམ་བརྡ་དོན་རྟགས་གསུམ་གྱིས་མཚོན་ཚུལ་ཙམ་བཤད་ཀྱང་། གཞན་རྣམས་མ་བཤད། གསང་སྐོར་
པས༑ ལམ་རྣལ་འབྱོར་པའི་ཅོག་བཞག་བཞིའི་སྒོམ་ཚུལ་ཙམ་བཤད་ཀྱང་། གཞན་པ་རྣམས་མ་བཤད་ལ། ཡང་གསང་བླ་ན་མེད་པ་

༄༅། །འདིར་ནི། གདོད་མ་གཞིའི་གནས་ལུགས། བརྡ་དོན་རྟགས་གསུམ་གྱི་མཚོན་ཚུལ། ལམ་སྣང་བ་བཞིའི་འཆར་ཚུལ། 
བར་དོ་དུས་ཀྱི་སྒྲོན་མའི་འཆར་ཚུལ། འབྲས་བུ་ལྷུན་གྲུབ་རིན་པོ་ཆེའི་སྦུབས་སུ་གྲོལ་ཚུལ་དང་བཅས་པ་བཤད་པར་མ་ཟད་ལམ་གྱི་གདམས་
པ་ཡོངས་སུ་རྫོགས་པ་གང་ཟག་གཅིག་གི་ཉམས་སུ་བླང་བྱའི་ལམ་གྱི་ལུས་ཡོངས་སུ་རྫོགས་པར་སྟོན་པས་ཁྱད་པར་འཕགས་སོ། །གཉིས་
པ་འཕགས་ཚུལ་བྱེ་བྲག་ཏུ་བཤད་པ་ལ། ཉམས་ལེན་ལག་ལེན་དང་འབྲེལ་བའི་ཁྱད་པར། ལུས་གནད་རྩའི་ཁྱད་པར། སྣང་བྱེད་སྒོའི་
ཁྱད་པར། མཐོང་བ་དབང་པོའི་ཁྱད་པར། རང་གནད་མངོན་སུམ་གྱི་ཁྱད་པར། སྣང་བ་འོད་ཀྱི་ཁྱད་པར། ཉམས་སྣང་གོང་འཕེལ་གྱི་
ཁྱད་པར་དང་བདུན། དང་པོ་ཉམས་ལེན་ལག་ལེན་དང་འབྲེལ་བའི་ཁྱད་པར་ནི། ཕྱི་དབྱིངས་ནམ་མཁའ་སྟོང་པ་ལ། ནང་དབྱིངས་

རིག་པ་རྡོ་རྗེ་ལུ་གུ་རྒྱུད་དངོས་སུ་གཅེར་མཐོང་དུ་སྟོན་པའི་ལག་ཁྲིད་ཟམ་མ་ཆད་པས་ཡིད་དཔྱོད་རྟོག་པའི་ཤེས་རབ་ལ་རག་མ་ལུས་ཏེ། གདམས་
པའི་ངོ་བོ་ལ། བར་དུ་བསྲེ་བསླད་དང་རྟོག་བཟོས་ཟབ་མི་ཟབ་བྱར་མེད་པས་ཆེས་འཕགས་པ་སྟེ། ཡི་གེ་མེད་པ་ལས། རིག་པའི་རང་
བཞིན་ཀུན་ལ་ཁྱབ་ཀྱང་ཆོས་ཀྱི་སྐུ་གདམས་ངག་ལ་ཐུག་གོ། །ཞེས་སོ། །གཉིས་པ་ལུས་གནད་རྩའི་ཁྱད་པར་ནི། ཁྲེགས་ཆོད་ལ་རིག་
པ་ལུས་ལ་གནས་ཀྱང་དེའི་གནད་མེད་པ་ལས་འདིར་གནད་ཁྱད་པར་ཅན་ཡོད་དེ། ཐལ་འགྱུར་ལས། ཡུལ་གནད་དབང་ལ་དབང་གནད་
སེམས༑ །སེམས་གནད་མིག་ལ་མིག་གནད་རྩ། །དེས་ན་ལུས་ཀྱི་འདུག་སྟངས་ལས། །བག་ཆགས་ལུས་ཀྱི་འབྲེལ་ཆོད་དང་། །
སངས་རྒྱས་དགོངས་པ་རྫོགས་པའོ། །ཞེས་སོ། །གསུམ་པ་སྣང་བྱེད་སྒོའི་ཁྱད་པར་ནི། རིག་པ་མི་རྟོག་པར་གནས་པ་ལ་ཁྲེགས་ཆོད་

༄༅། །དུ་ཡིད་ཀྱི་སྒོ་རྟོག་བཅས་ཀྱི་གདངས་ལས་ཡེ་ཤེས་འཚོལ་བ་ལས་འདིར་རིག་པ་རྟོག་མེད་འོད་གསལ་གྱི་གདངས་མིག་ནས་འཆར་བ་
ངོས་འཛིན་པས་ཀྱང་འཕགས་ཏེ། ཐལ་འགྱུར་ལས། ཡེ་ཤེས་གནད་ནི་མིག་ནས་བྱུང་། །མིག་གིས་གཟིགས་སྟངས་ཤེས་པ་ཡིས། །ཆོས་
ཀྱི་དབྱིངས་དང་ལྷན་ཅིག་སྤྱོད། །ཅེས་སོ། །བཞི་པ་མཐོང་བ་དབང་པོའི་ཁྱད་པ་ནི། ཁྲེགས་ཆོད་དུ་ཡུལ་སྣང་ཚོགས་དྲུག་གི་སྣང་བ་འཛིན་པའི་
དབང་པོས་མཐོང་བས་རྟོག་པ་སྣ་ཚོགས་སུ་འཆར་བ་རྒྱུན་མི་ཆད་པ་ལས། འདིར་འོད་རྩ་དངས་པའི་དབང་པོས་ལུ་གུ་རྒྱུད་ཅེར་མཐོང་དུ་མཐོང་དུས་
རྟོག་པ་དུས་གཅིག་ལ་འགག་ཅིང་ཡེ་ཤེས་ཀྱི་སྣང་ཆ་དཔག་མེད་འཆར་བས་ཆོས་འཕགས་ཏེ། དེ་ཉིད་ལས། ལུ་གུ་རྒྱུད་དུ་ཆེར་མཐོང་བས། །
རྣམ་རྟོག་འགྱུ་བའི་དྲན་པ་འགགས། །བྱ་ལམ་ནམ་མཁར་འགྲོ་བ་བཞིན། །ཆོས་ཀྱི་དབྱིངས་ལས་འགྲོ་ས་མེད། །གཞན་མེད་རིག་སྣང་རྣམ་

དག་པས། །འཁྲུལ་པར་སྣང་བའི་རྒྱུ་རྐྱེན་ཟད། །ཅེས་སོ། །ལྔ་པ་རང་གནད་མངོན་སུམ་གྱི་ཁྱད་པར་ནི། ཁྲེགས་ཆོད་དུ་ཡེ་ཤེས་དངོས་སུ་
བལྟར་མེད་པ་ལ། འདིར་དངོས་སུ་མཐོང་བས། ཕྱི་མའི་མངལ་གྱི་གྲོང་ཁྱེར་རྒྱུན་གཅོད་པས་ཆེས་འཕགས་ཏེ། ཐལ་འགྱུར་ལས། 
ཆོས་ཉིད་མངོན་སུམ་ཁྱད་པར་གྱིས། །དབང་པོ་རྣོ་དང་རྟུལ་མེད་པར། །སེམས་ཅན་ཐམས་ཅད་སངས་རྒྱས་ལས། །གཞན་དུ་
གནས་པ་མ་ཡིན་ནོ། །ཞེས་སོ། །དྲུག་པ་སྣང་བ་འོད་ཀྱི་ཁྱད་པར་ནི། ཁྲེགས་ཆོད་དུ་འཁྲུལ་སྣང་ལས་མི་སྣང་ལ། འཁྲུལ་སྣང་
འཛིན་པའི་ཤེས་པ་ནི་འཁྲུལ་ཤེས་སུ་འགྱུར་བས་དོན་ལ་གཟུང་འཛིན་ལས་མི་འདའ། འདིར་ནི་རིག་པའི་ཡེ་ཤེས་ལ་འབྱུང་བ་དག་པས་
འཁྲུལ་སྣང་མི་སྣང་བར་རང་འོད་སྣང་བས་འཕགས་ཏེ། དེ་ཉིད་ལས། འབྱུང་བ་དག་པའི་ཆ་ལས་ནི། །ལས་སུ་མེད་པ་གཅིག་རྫོགས་

༄༅། །།པའོ༑ །ཉི་མ་ལ་ནི་འོད་བཞིན་དུ། །རང་ཆས་སྒྲིབ་པ་མེད་པའོ། །ཞེས་སོ། །བདུན་པ་ཉམས་སྣང་གོང་འཕེལ་
གྱི་ཁྱད་པར་ནི། ཁྲེགས་ཆོད་དུ་ཤེས་པ་གཅོད་ཁམས་བརྟན་དུ་འགྲོ་བ་ཙམ་ལས་ནང་ཤེས་པའི་ཉམས་ཏིང་འཛིན་དུ་མ་དང་། སྤྱན་དང་མངོན་
ཤེས་དང་། ཕྱི་སྣང་བའི་ཉམས་འོད་དང་སྐུ་སོགས་མེད་ལ། འདིར་ཉམས་སྣང་ཁྱད་པར་ཅན་གོང་ནས་གོང་དུ་འཆར་བས་འཕགས་ཏེ། 
ཐལ་འགྱུར་ལས། ཤེས་པའི་ཉམས་ཟད་སྣང་བ་སྟེ། །འཕེལ་སྟོན་ཟླ་བ་ཡར་ངོ་བཞིན། །སྣང་བ་རེ་ལ་ཉམས་རེའོ། །དྲོད་དང་ཚད་དང་
རྟགས་ལས་ནི། །བདེན་གཉིས་ཟུང་འཇུག་རྟོག་མཐའ་ཟད། །ཅེས་སོ། །གཞན་ཡང་ཡིད་དཔྱོད་ཀྱི་ཚིག་དང་ཤེས་རབ་ལ་མི་ལྟོས་པར་
དབང་པོས་མཐོང་བ་དང་དབང་པོ་ལ་རྣོ་རྟུལ་དང་། ལས་བཟང་ངན་མེད་ཅིང་། སྐུ་གསུམ་ལམ་དུ་སྣང་བས་འཕགས་སོ། །གཉིས་པ་

དངོས་གཞིའི་སྒྲ་བཤད་པ་ནི། དངོས་གཞི་ཞེས་པ་ལ་མུ་བཞི་ལས། གཞི་ཡིན་ལ་དངོས་མ་ཡིན་པ། ཕོ་བྲང་མཐོང་ནས་རྒྱལ་པོ་མ་མཐོང་
བ་ལྟར། རྫོགས་ཆེན་ཁ་ཅིག་གི་ཆོས་གཞི་ལ་ལུས་ནས། ལག་ཏུ་བླང་བ་མེད་པར་ཆོས་ཉིད་ཁ་འབྱམས་སུ་སོང་བས་འཆི་ཁར་ཐ་མལ་དུ་
འཆི་བ་རྣམས་སོ། །དངོས་ཡིན་ལ་གཞི་མ་ཡིན་པ་ནི། རྒྱལ་པོ་མཐོང་ཡང་དེའི་མཚན་ཉིད་གཏན་ལ་མ་ཕེབས་པ་ལྟར། མན་ངག་ཁ་
ཅིག་ཐོག་མར་གནད་ཐོག་ཏུ་ཕེབས་ཀྱང་། ཐ་མ་ཚིག་གི་མཐའ་མ་ཆོད་པས། རྗེས་ལ་དེའི་ཐོག་ཏུ་མི་གནས་པར་ཡལ་བ་རྣམས་སོ། །
དངོས་དང་གཞི་གཉིས་མ་ཡིན་པ་ནི། རྒྱལ་པོ་དང་ཕོ་བྲང་གང་ཡང་མ་མཐོང་བ་ལྟར། ཐེག་པ་ཐུན་མོང་བ་སྤྱིའི་ཚིག་གི་ལྟ་སྒོམ་ཡིད་
དཔྱོད་ཀྱི་ལམ་དུ་བྱས་ནས་དོན་ངོ་མ་འཕྲོད་པས་ཐ་མ་གར་འགྲོ་ངོ་མི་ཤེས་པ་རྣམས་སོ། །དངོས་དང་གཞི་གཉིས་ཀ་ཡིན་པ་ནི། རྒྱལ་པོ་

༄༅། །ཡང་མཐོང་མཚན་ཉིད་ཀྱང་ལེགས་པར་ཤེས་པ་དང་འདྲ་བར། ཆོས་ཉིད་མངོན་སུམ་རིག་པ་དངོས་སུ་མཐོང་བས་ལྟ་བསྒོམ་
ཡིན་སྙམ་ལ་རག་མ་ལུས། གཞི་མཐོང་བས་ལྡོག་པའི་ས་མེད་པར་འཁོར་འདས་དུས་གཅིག་ལ་ཆོད་པའི་རྣལ་འབྱོར་ཞེས་བྱའོ། །དེའང་ཆོས་
ཉིད་མངོན་སུམ་གྱི་གནད་བླ་མས་བསྟན་པ་མཐོང་ནས་ཡིད་ཆེས་ཀྱང་། བརྩོན་འགྲུས་ཀྱི་ཉམས་སུ་མ་བླངས་ན་འདི་ཉིད་ལ་ཟག་བཅས་མི་
སྣང་བར་སངས་མི་རྒྱ་ལ། ཕྱི་མར་ཡང་འདི་དང་འཕྲད་དཀའ་བས་འཇིག་རྟེན་རྒྱབ་ཏུ་བོར་ནས་ཉམས་སུ་ལེན་པ་གལ་ཆེ་ཉམས་སུ་མ་
བླངས་ན་གནད་ཆེ་ཡང་ས་འོག་གི་གཏེར་ལྟར་ཕན་ཐོགས་པ་མ་ཡིན་ནོ། །གསུམ་པ་དངོས་གཞི་ཉིད་བསྟན་པ་ལ། སྔོན་དུ་འགྲོ་བ་སྒོ་གསུམ་
གྱི་བྱ་བ་བཏང་ཚུལ། ལུས་ངག་ཡིད་གསུམ་གྱི་གནད་གཟིར་བ། གནད་གསུམ་ལ་བརྟེན་ནས་མངོན་སུམ་རང་ཐོག་ལ་དབབ་པ། སྣང་

བཞིའི་ཉམས་ཇི་ལྟར་འཆར་ཚུལ་ལོ། །དང་པོ་སྔོན་དུ་འགྲོ་བ་སྒོ་གསུམ་གྱི་བྱ་བ་བཏང་ཚུལ་ནི། ཀློང་གསལ་ལས། མངོན་སུམ་གནད་
དུ་དབབ་པའི་ཕྱིར། །ཕྱི་ནང་གསང་བའི་བྱ་བ་ནི། །ལུས་ངག་ཡིད་གསུམ་དགུ་ཕྲུགས་བཏང་། །ཞེས་པས། བྱ་བ་དགུ་ཕྲུགས་ནི། 
ལུས་ངག་ཡིད་གསུམ་ལས། དང་པོ་ལུས་ཀི་ཕྱི་སྤྱོད་འགྲོས། ནང་ཕྱག་བསྐོར་བོར་ལ། གསང་བ་གྲོགས་མེད་དབེན་པར་གནས་
པའོ། །ངག་གི་ཕྱིའི་འཁྲུལ་གཏམ་བྲེ་མོ། ནང་གི་ཆོས་སྤྱོད་དང་བཟླས་པ་བཏང་། གསང་བ་སྨྲ་བ་བཅད་དེ་ལྐུག་པ་ལྟར་བྱའོ། །ཡིད་
ཀྱི་ཕྱིའི་འཁྲུལ་རྟོག་ཐམས་ཅད། ནང་བསྐྱེད་རྫོགས་ཀྱི་སེམས་འཛིན་སྣ་ཚོགས་དང་ཐོས་བསམ་བློ་སྦྱོང་སོགས་སྤངས། གསང་བ་རྣམ་
རྟོག་གི་འཕྲོ་འདུ་ཐམས་ཅད་སྤངས་སོ། །དེའི་ཡོན་ཏན་ནི། སྒོ་གསུམ་གནས་པ་དང་། བརྟན་པ་དང་། གྲོལ་བར་འགྱུར་ཏེ། 

འདས་རྗེས་ལས། གནས་བརྟན་གྲོལ་བའི་གདེངས་ཐོབ་ནས། །ཕྱི་ནང་བྱ་བ་ཀུན་བཏང་སྟེ། །ཞེས་སོ། །དེ་ལྟར་
བྱ་བ་མ་བཏང་བའི་སྐྱོན་ནི། ཀློང་གསལ་ལས། བྱར་མེད་རྒྱུད་ལ་མ་གནས་ན། །རིག་པའི་དོན་ལ་རེག་པ་མེད། །ཅེས་སོ། །དགོས་
ཆེད་ནི། གནས་སྐབས་སྒོ་གསུམ་འཁྲུལ་ཕྱིར་མི་འབྲངས། མཐར་ཐུག་ཡེ་ཤེས་མངོན་དུ་འཆར་བའི་དགོས་པའོ། །འདི་དུས་ཚེ་དུས་བྱས་
ན་ཁ་ཅིག་ཕྱི་མར་ཆོས་འདི་དང་འཕྲད་ནས་འཚང་རྒྱ། ཕལ་ཆེར་བར་དོར་གྲོལ་ལོ། །གཉིས་པ་སྒོ་གསུམ་གྱི་གནད་གཟིར་བ་ནི། གསང་
སྤྱོད་ས་བོན་རྒྱུད་ལས། དེ་ལྟར་སྔོན་དུ་འགྲོ་བྱས་ནས། །མངོན་སུམ་དོན་ལ་བལྟ་བའི་ཕྱིར། །ལུས་ངག་ཡིད་ནི་རབ་ཏུ་གཅུན། །ཞེས་
པ་ལྟར། རྡོ་རྗེ་སྙིང་པོའི་གཏེར་གཞུང་ལས། ཉི་མ་ལ་གཏད་པས་རླུང་སེམས་ཁོད་སྙོམས་ཤིང་བཞུགས་པས་བལྟ་སྟངས་གཟིགས་

སྟངས་ལས་སུ་རུང་བའོ༔ ཞེས་དང་། ལམ་ཐོད་རྒལ་ཉམས་སུ་ལེན་པའི་སེམས་སྦྱང་ནི༔ སེམས་ཀྱི་གནད་དབྱིངས་ཀྱི་ནང་དུ་རིག་
པ་མ་ཡེངས་པར་གཏད་ལ༔ ཞེས་པས། ལུས་ངག་ཡིད་གསུམ་གྱི་གནད་གཟིར་བ་གསུམ་ལས། དང་པོ་ལུས་བཞུགས་སྟངས་
ལས་མི་འདའ་བར་བྱེད་པ་ལ། གཙོ་བོ་སྐུ་གསུམ་གྱི་བཞུགས་སྟངས་དང་། ངལ་བསོའི་རྟེན་འཁོར་གྱི་འདུག་སྟངས་སྟོན་པའོ། །དང་
པོ་གཙོ་བོ་སྐུ་གསུམ་གྱི་བཞུགས་སྟངས་ནི། ཐལ་འགྱུར་ལས། ལུས་ནི་སྐུ་གསུམ་བཞུགས་སྟངས་ལས། །རྒྱུན་དུ་འདའ་བར་མི་
བྱའོ། །ཞེས་དང་། མུ་ཏིག་ཕྲེང་བ་ལས། ལུས་ཀྱི་གནད་ནི་རྣམ་གསུམ་སྟེ། །སེང་གེའི་ཚུལ་དང་གླང་ཆེན་ཚུལ། །དྲང་སྲོང་ལྟ་
བུར་གནས་པར་བྱ། །ཞེས་ལུས་གཅིག་ལ་བཞུགས་སྟངས་ཐ་དད་པ་གསུམ་ལས། དང་པོ་ཆོས་སྐུའི་བཞུགས་སྟངས་ལ། བཞུགས་

༄༅། །སྟངས་དངོས། ངེས་ཚིག །སྒྲ་བཤད་དགོས་པའོ། །དང་པོ་བཞུགས་སྟངས་དངོས་ནི། འགྱིང་ཚུགས་ཙོག་པུའི་རྐང་
མཐིལ་གཉིས་མདུན་དུ་སྤྲད་པས་གཡོ་བྱེད་ཀྱི་རླུང་ནོན། ལུས་ཀྱི་ཆ་བསྲངས་བས་རླུང་བདེ་ལུགས་སུ་རྒྱུ། མགོ་རྩལ་མཇིངས་པ་ལ་
བསྐུར་བས་རྣམ་རྟོག་འགག་སྟོབས་ཆེ། པུས་མོ་ཕྱིར་བསྒྲད། ལག་མཐིལ་གཉིས་སར་བཙུག་སྟེ་མཐེ་བོང་བཅིངས་པས་ལས་རླུང་ཟློག་
པར་བྱེད། འདི་ལ་ལག་ལེན་དུ་ལག་སོར་སྒོངས་ཏེ་རྐང་མཐིལ་གཉིས་སྤྲད་པའི་དབུས་སུ་བཅུགས་པའི་ཕྱག་བཞེས་ཡོད། རོ་སྟོད་
སེང་ལྟར་གཟེངས་བསྟོད་པས་ཉམས་མྱུར་དུ་འཆར་བའི་གནད་ཡོད། སྨིན་ཕྲག་གི་ནམ་མཁར་མིག་མི་འགུལ་བར་བལྟས་ནས་ཉི་མའི་
འོག་ཏུ་གྲུ་གང་ཙམ་ཕབ་པའི་མཁར་ཆོས་སྐུའི་ལྟ་སྟངས་ཀྱིས་བལྟས་པས་ཐིག་ལེ་འཆར་བའི་ཚེ་འགྲོ་འོང་གི་རྗེས་སུ་མི་འབྲངས་པར་ཡི་གེ་

ཨོཾ་ལ་འབེན་བྱ། དེ་ལས་ཐིག་ལེ་ཇེ་ཉེར་ཁྲིད་ལ། འདོམ་གང་ཐད་སོར་ཨཱཿ་འབེན་བྱ། དེ་ནས་རང་མདུན་དུ་ཧཱུྃ་ཡིག་ལ་གཏད་དེ་དལ་
བུར་སྦྱང་བར་བྱའོ། །གཉིས་པ་ངེས་ཚིག་ནི། ཆོས་ནི་ལུས་ཀྱི་ཚོགས་པ་ལས་གྲོལ་བར་བྱེད་ལ། སྐུ་ནི་དེ་དག་རྣམ་པར་དག་པ་ལས། 
སྒྱུ་མའི་ལུས་ཉིད་དུ་དུས་ཐམས་ཅད་དུ་གནས་པ་དང་། བཞུགས་པ་ནི་ཏིང་འཛིན་ལ་གནས་པ་ལས་མི་འདའ་བ་དང་། སྟངས་ནི་འཁོར་
བ་ལས་ཐར་བར་བྱེད་པའོ། །གསུམ་པ་སྒྲ་བཤད་ནི། སེང་གེ་ལ་རྩལ་གསུམ་རྫོགས་པས་གང་ལའང་མི་འཇིགས་པ་ལྟར། ལུས་
གནད་དེས་ཁམས་གསུམ་གྱི་འཇིགས་པ་སེལ་བའོ། །བཞི་པ་དགོས་པ་ནི། གནས་སྐབས་སུ་ནང་གི་འབྱུང་བ་ཟད་པར་འགྱུར་ཞིང་། 
མཐར་ཐུག་ཆོས་སྐུར་གྲོལ་ནས་གདོས་བཅས་འོད་ཕུང་དུ་འགྲུབ་པ་སྟེ། གསེར་གྱི་མཁའ་ལྡིང་ལས། གང་གི་ཆོས་སྐུའི་བཞུགས་

༄༅། །པའི་ཚུལ། །གང་ཟག་གང་གི་ལུས་ཀྱི་གནད། །དེ་དང་མཐུན་པར་སུ་ཤེས་པ། །འདི་ནི་ཆོས་སྐུ་བདེ་ཆེན་ལ། །
རྣལ་འབྱོར་དག་ཏུ་བྱེད་པའོ། །ཞེས་སོ། །གཉིས་པ་ལོངས་སྐུའི་བཞུགས་སྟངས་ལ་བཞི་ལས། དང་པོ་བཞུགས་སྟངས་དངོས་གླང་
ཆེན་ཉལ་བ་ལྟ་བུ་ནི། སྟན་ལ་ཁ་སྦུབ་ཏུ་ཉལ་བས་ལུས་ཀྱི་ཚོགས་པའི་ཆོས་བཅར་ལ་མནན་པའི་གནད། པུས་བྲང་སྦྱར་བས་བདེ་
དྲོད་དང་ཁམས་རྒྱས། གྲུ་མོ་གཉིས་ས་ལ་གཙུགས་པས་ཕོ་མོའི་རླུང་མ་ནིང་དུ་ཆ་སྙོམས། ལག་མཐིལ་ཨོལ་ཀོ་བརྟེན་ནས་སོར་མོ་
འགྲམ་ལ་སྦྱར་བས་རགས་པའི་རླུང་འགག་རྐང་པའི་སོར་མོ་ཕྱིར་འབུལ་ཏེ་བསྐུམ་པ་ལས་བྱིང་རྒོད་ཆ་སྙོམས་པར་བྱེད། སྒལ་པ་
བསྲངས་ཏེ་མིག་ནམ་མཁར་ཟུར་གྱིས་ཧྲིལ་པོར་བལྟས་ནས། གང་གི་ཆོས་སྐུའི་སྐབས་ལྟར་དང་པོ་ཨོཾ། དེ་ནས་མར་ཁྲིད་དེ་ཨཱཿ

དེ་ནས་རྒྱུན་དུ་རང་གི་མདུན་དུ་ཁྲིད་ལ་ཧཱུྃ་ལ་འབེན་བྱའོ། །གཉིས་པ་ངེས་ཚིག་ནི། ལོངས་ནི་འདོད་ཡོན་ལྔ་དག་པར་བྱས་ནས། ཆོས་
ཉིད་སྐྱེ་མེད་ཀྱི་ལམ་དུ་འཛུད་པར་བྱེད། རིག་པ་མངོན་སུམ་གྱི་གནད་ལ་མིག་གི་དབང་པོས་སྤྱོད་པ་དང་། རྫོགས་པ་ནི་ལུས་ཀྱི་
ཚོགས་པའི་ཆོས་འོད་གསལ་དུ་གྲོལ་བར་བྱེད་པའི་ཐབས་དང་། སྐུ་ནི་དེ་དག་སྨིན་ནས་འཁོར་བ་ལས་གྲོལ་བ་དང་། དེ་ཉིད་གནད་
བསྟན་པས་གང་ཟག་དེ། ཆོས་ཉིད་མངོན་སུམ་ལ་ལོངས་སྤྱོད་པས། ལོངས་སྤྱོད་རྫོགས་སྐུ་དང་། བཞུགས་པ་ནི་ཏིང་ངེ་
འཛིན་ལ་གནས་པར་བྱེད་པ་དང་། སྟངས་ནི་ཁམས་གསུམ་ལས་འདས་པའི་གནད་དོ། །གསུམ་པ་སྒྲ་བཤད་ནི། གླང་ཆེན་ཞེས་
པ་ནི། སྟོབས་དང་ཐེག་པ་ཆེ་བའི་ཆ་ནས་བརྗོད་དེ། ལུས་གནད་དེས་ཡེ་ཤེས་ཁྱད་པར་ཅན་འདེགས་པའི་ཕྱིར་རོ། །བཞི་པ་དགོས་

༄༅། །པ་ནི། གནས་སྐབས་གཡོ་བྱེད་ལས་ཀྱི་རླུང་ཟིན། མཐར་ཐུག་ལོངས་སྐུར་གྲོལ་ནས་འོད་ལུས་གྲུབ་པ་སྟེ། 
གསེར་གྱི་མཁའ་ལྡིང་ལས། ཆོས་ཀྱི་དབྱིངས་ལ་ལོངས་སྤྱོད་ཕྱིར། །ལོངས་སྐུའི་བཞུགས་སྟངས་བསྟུན་བྱས་ནས། །འདི་ནི་སྐུ་
གསུམ་ཞིང་ལ་སྤྱོད། །དེས་ན་མཆོག་ཏུ་ལུས་ཀྱི་གནད། །རྣལ་འབྱོར་ཆེ་མཆོག་གཙོ་བོའོ། །ཞེས་སོ། །གསུམ་པ་སྤྲུལ་སྐུའི་
བཞུགས་སྟངས་ལ་བཞི་ལས། དང་པོ་བཞུགས་སྟངས་དངོས་ནི། དྲང་སྲོང་ཙོག་པུ་སྟེ། སྟན་ཐོག་ཏུ། རྐང་པའི་ལོང་བུ་གཤིབས་
ནས་ཙོག་པུར་འདུག་པས་རྩ་རླུང་ཆ་སྙོམས། རྐང་མཐིལ་སར་ཕབ་པས་ཆུའི་རྩལ་གནོན། པུས་བྲང་སྦྱར་བས་འབྱུང་བ་ཆ་སྙོམས། 
ལག་གཉིས་མཁལ་ཁུང་དུ་རེག་ན་གྲང་བའི་ནད་སེལ། ཡང་ན་པུས་མོར་འཁྱུད་ན་ཚད་པའི་ནད་སེལ། སྒལ་ཚིགས་བསྲངས་པས་

རླུང་སེམས་ཆོས་ཉིད་དུ་རྒྱུ། རྒྱུ་ཞབས་ཡིད་ཙམ་འཐེན་པས་རྟོག་པ་རྒྱུན་གཅོད་ལ། དེ་ལྟ་བུའི་འདུག་སྟངས་ཀྱིས། མིག་ཟིམ་
བུས་བར་སྣང་ལ་གཏད་དེ། འབྲུ་གསུམ་ལ་འབེན་བྱ་བ་གོང་ལྟར་རོ། །གཉིས་པ་ངེས་ཚིག་ནི། སྤྲུལ་པ་ཞེས་པ། ལུས་ལ་
འབྱུང་བ་ལ་སོགས་པའི་བྱེད་ལས་སྣ་ཚོགས་པར་སྤྲུལ་ཟིན་པ་དག་པར་བྱེད། དེ་དག་པས་སྒྱུ་མའི་སྐུར་སྨིན་པར་བྱེད། བཞུགས་པ་
ནི༑ གནས་པ་རྒྱུད་ལ་བརྟེན་པར་བྱེད་པ་དང་། སྟངས་ནི་དེ་ལ་བརྟེན་པས་ཁམས་གསུམ་དུ་མི་ལྡོག་པར་བྱེད་པའི་དོན་ནོ། །གསུམ་
པ་སྒྲ་བཤད་ནི། ལུས་དྲང་པས་རྩ་དྲང་པོར་འགྱུར་ལ། དེ་དྲང་བས། རླུང་དབུ་མར་འབྱུང་ལ། དེས་རྣམ་རྟོག་སྣ་ཚོགས་འགགས་
པ་སྟེ། དཔེར་ན་རི་རབ་ཀྱི་ངོས་ཀྱི་དྲང་སྲོང་མེ་སྦྱིན་དང་། རྒྱས་པ་ལ་སོགས་པས་ཏིང་ངེ་འཛིན་བསྒོམ་པའི་ཚུལ་དང་འདྲ་བའོ། །

༄༅། །བཞི་པ་དགོས་པ་ནི། གནས་སྐབས་སུ་ལུས་ལ་དྲོད་སྐྱེས་ཤིང་། འབྱུང་བ་ཆ་སྙོམས། མཐར་ཐུག་སྤྲུལ་སྐུར་
གྲོལ་ནས་ཟག་བཅས་མི་སྣང་བར་བྱེད་པ་སྟེ། དེ་ཉིད་ལས། ལུས་ཀྱི་ཚོགས་པ་དག་བྱེད་པས། །སྤྲུལ་པ་སྐུ་ཡི་བཞུགས་སྟངས་ཉིད། །
སུ་ཡི་ཤེས་པས་དེ་གནད་བསྟུན། །དེ་ཉིད་ལས་གྲོལ་འཚང་རྒྱའོ། །ཞེས་སོ། །འདི་དག་ཉིན་གཅིག་ཏུ་ཉམས་སུ་བླངས་ན། སྔ་དྲོའི་དུས་
ན་ཆོས་སྐུ། ཉིན་གུང་ལོངས་སྐུ། ཕྱི་དྲོ་སྤྲུལ་སྐུའི་འདུག་སྟངས་ཀྱིས་གཅུན་པའམ། ཡང་ན་གང་ཕན་གྱི་འདུག་སྟངས་གཙོ་བོར་བྱ་བར་
གསུངས༑ དེའང་ཚ་ཤས་ཆེ་ན་ཆོས་སྐུའི་བཞུགས་སྟངས། གྲང་ཤས་ཆེ་ན་སྤྲུལ་སྐུའི་བཞུགས་སྟངས། ཚ་གྲང་སྙོམས་ན་ལོངས་སྐུའི་
བཞུགས་སྟངས་བྱས་པས། ཆོས་སྐུས་ཀ་དག་གི་དངས་སྙིགས་འབྱེད་པར་བྱེད། ལོངས་སྐུས་ལྷུན་གྲུབ་ཀྱི་རང་མདངས་རྒྱས། སྤྲུལ་

སྐུས་འཁྲུལ་སྣང་ཀུན་ཞིང་ཁམས་ལ་སྦྱོར་བར་བྱེད་དོ། །གཉིས་པ་ངལ་བསོའི་རྟེན་འཁོར་གྱི་འདུག་སྟངས་འགའ་ཞིག་སྟོན་པ་ནི། སྔ་
མའི་སྟེང་དུ་སྐུ་ལྔ་དང་སྦྱར་ན། མངོན་པར་བྱང་ཆུབ་ཀྱི་བཞུགས་སྟངས་ནི། བྱ་རྒོད་ལྟ་བུ་ལ། རྐང་མཐིལ་གཉིས་སར་བཞག་པས། 
འཕྲོ་བ་ལས་ཀྱི་རླུང་ནོན་གདོས་པོ་ས་ལ་མ་རེག་པས་བག་ཆགས་ལས་ཀྱི་མཐའ་སྟོངས། རོ་སྟོད་མདུན་དུ་བཅུག་པས་རྩ་ནང་གི་ཡེ་ཤེས་འཆར། 
ལུས་ཀྱི་ཟུར་ལ་ལག་པ་གཉིས་གཤོག་པ་ལྟར་བསྒོམ་སྟེ། གདོས་པོའི་སྟེང་དུ་སོར་མོ་བསྣོལ་བས། འབྱུང་བཞི་ལས་ཀྱི་རླུང་བཞི་ཡེ་ཤེས་ཀྱི་
སྦུབས་སུ་ཐིམ་ཞིང་རང་ལྡོག །ལུས་ཀྱི་སྤྱི་བསྒོང་བས་ཉོན་མོངས་པའི་ཡིད་འཆར་མི་སྲིད་པར་བྱེད་པའོ། །མི་འགྱུར་རྡོ་རྗེའི་བཞུགས་
སྟངས་ནི། རྡོ་རྗེ་ལྟ་བུ་ལས། ལུས་བསྲང་བས་འགྱུ་བྱེད་ལས་ཀྱི་རླུང་འགགས། རྐང་མཐིལ་ཁ་སྦྱར་བས་ཕོ་མོ་མ་ནིང་གི་རླུང་སྟོངས་

༄༅། །ཏེ་འོད་གསལ་ཡེ་ཤེས་ཀྱི་ངང་དུ་རང་གནས། རྟིང་པ་གཉིས་གསང་བར་གཏད་པས་འདོད་ཆགས་ཀྱི་གཞི་སྟོང་། ཐལ་མོ་སྤྱི་
བོར་མ་རེག་པར་སྦྱར་བས། ལུས་ཀྱི་གནད་སྦྱོང་བར་བྱེད་པའོ། །དེའང་སྔ་མ་གསུམ་རྒྱུན་དུ་བྱེད་པ་ཡིན་ལ། ཕྱི་མ་གཉིས་ནི་ངལ་བསོ་བའི་
རྟེན་ཙམ་མོ། །ཡང་རྫོགས་ཆེན་ཡང་ཏིག་ཆེན་པོ་དང་། ལྟ་བ་ཀློང་ཡངས་ནས་གསུངས་པ་ལྟར་ཡེ་ཤེས་ལྔའི་བཞུགས་སྟངས་ནི་ལྔ་ལས། དང་
པོ་ཆོས་དབྱིངས་ཡེ་ཤེས་ཀྱི་གནད་དུ་ཆོས་བདུན་ནི། ལག་པ་མཉམ་བཞག །རྐང་པ་སྐྱིལ་ཀྲུང་སོགས་རྣམ་སྣང་ཆོས་བདུན་སྤྱི་ལྟར་རོ། །གཉིས་
པ་བྱ་བ་གྲུབ་པའི་འདོར་ཐབས་ནི། རྐང་པ་གཡས་བརྐྱང་། གཡོན་བསྐུམ་པས། ལག་གཉིས་ཁྲོ་བོའི་སྡིགས་འཛུབ་དང་མཚོན་ཆ་འཛིན་པ་
སྣ་ཚོགས་སུ་བསྒྱུར་བ་དང་། གཡས་བསྐུམ་གཡོན་བརྐྱང་ལ་ཁུ་ཚུར་བྲང་ཁར་བསྣོལ་བ་དང་། ཅུང་ཟད་བསྐུམ་པ་ལས་རི་བོ་འདེགས་པ་ལྟར་

བྱ་བ་སོགས་སོ། །གསུམ་པ་མཉམ་པ་ཉིད་ཀྱི་གནད་དུ་གན་རྐྱལ་དུ་ཉལ་ཏེ། མིག་ནམ་མཁའི་དབྱིངས་སུ་བལྟ་ཞིང་རྐང་ལག་བརྐྱང་བའོ། །
བཞི་པ་སོ་སོར་རྟོག་པའི་གནད་དུ། ཙོག་པུའམ། སྐྱིལ་ཀྲུང་གང་རུང་ལས། ལག་པ་བསྣོལ་བའི་ཐལ་མོས་དཔུང་པ་གཉིས་བསྡོམས་ཏེ་
ལུས་གཅུན་པའོ། །ལྔ་པ་མེ་ལོང་ཡེ་ཤེས་ཀྱི་འདུག་སྟངས་ནི། གཡས་ཕབ་ནས་མིག་མི་འགུལ་བར་རླུང་དལ་བ་ཅན་ནོ། །འདི་དག་ནི་རྩ་
རླུང་རང་ཆུན་ནས་ཡེ་ཤེས་ངང་གི་སྐྱེ་བའི་གནད་དོ། །ཡང་འཁོར་ཡན་ལག་བརྒྱད་ཀྱི་འདུག་སྟངས་ལས། དང་པོ་ཁྱུང་གི་འདུག་སྟངས་ནི། རྐང་
མཐིལ་གཉིས་མདུན་དུ་སྤྲད་དེ་ལུས་དྲང་པོར་བསྲང་། ལག་གཉིས་རྡོ་རྗེ་ཁུ་ཚུར་བྱས་ཏེ། བླའི་སྟེང་དུ་དབབ། ལྟག་རྩ་འཐེན། མཇིངས་པ་
ཅུང་ཟད་དགུག །མིག་གཉིས་སྨིན་ཕྲག་གི་ནམ་མཁར་ཟིམ་བུའི་གཏད་དེ་ཉམས་སུ་བླང་ངོ་། །གཉིས་པ་སྟག་མོའི་འདུག་སྟངས་ནི། རྐང་

༄༅། །མཐིལ་གཉིས་མདུན་དུ་སྤྲད་དེ། ལག་གཉིས་རྡོ་རྗེ་ཁུ་ཚུར་སྒྲོ་བའི་རྩར་དབབ་ལྟག་རྩ་འཐེན། མགྲིན་པ་དགུག །མིག་
གཉིས་སྨིན་ཕྲག་དྲིལ་ཏེ་ཐད་སོར་བལྟ་བའོ། །གསུམ་པ་སྐྱེས་བུའི་འདུག་སྟངས་ནི། ལུས་དྲང་སྲོང་ལ་བུ་ལ་སོར་མོ་བསྣོལ་ཏེ། བླ་གཉིས་
ཞབས་སུ་འཁྱུད། མཇིངས་པ་བག་ཙམ་གྱེན་ལ་བསྟོད་ཅིང་མིག་སྨིན་ཕྲག་གཡས་གཡོན་ལ་དྲིལ་ཏེ་བལྟ་བའོ། །བཞི་པ་ཝ་མོའི་འདུག་སྟངས་
ནི༑ རྐང་གཉིས་ལོང་བུ་གཤིབས་ཏེ་སར་ཕབ། ལག་གཉིས་མཐེ་བོང་བཅངས་པའི་ཁུ་ཚུར་བྱས་ཏེ་རྐང་མགོའི་གཞོག་གཉིས་སུ་དབབ། དཔུང་
མགོ་འཐེན་ཅིང་བརྒྱང་། སྒལ་ཚིགས་བསྲངས། མིག་ཅུང་ཟད་ཟིམ་བུའི་གཡས་གཡོན་གྱི་ཟུར་ལ་ཁྲིད་དེ་བལྟ་བའོ། །ལྔ་པ་བྱ་རྒོད་ཀྱི་འདུག་
སྟངས་ནི། རྐང་པ་རྡོ་རྗེའི་འདུག་སྟངས་ལ་ཅུང་ཟད་མདུན་དུ་བརྐྱང་ཞིང་། ལག་གཉིས་རྡོ་རྗེ་ཁུ་ཚུར་བྱས་ཏེ་དཔྱིར་དབབ། སྒལ་ཚིགས་དྲང་པོར་

བསྲང་༑ ལྟག་རྩ་འཐེན། མིག་གཉིས་ཤིན་ཏུ་ཟིམ་བུའི་བུར་གཉིས་སུ་ཁྲིད་ལ་བལྟ་བའོ། །དྲུག་པ་གྱད་ཀྱི་འདུག་སྟངས་ནི། ལས་སྐྱིལ་
ཀྲུང་དྲང་པོར་བསྲངས། གྲུ་མོ་གཉིས་བླའི་སྟེང་དུ་གཟུག །ལག་གཉིས་ཀྱི་འགྲམ་པ་སྐྱོར་ཏེ་མིག་ཟིམ་བུའི་བལྟ་བའོ། །བདུན་པ་ཆུ་སྲིན་གྱི་
འདུག་སྟངས་ནི། ལུས་སྐྱིལ་ཀྲུང་། ལག་མཐིལ་གཉིས་པུས་མོར་བཀབ་སྟེ། ལུས་དྲང་པོར་བསྲང་མཇིངས་པ་ཅུང་ཟད་བཏེགས་པས་
མིག་གཉིས་ཟུར་ལ་ཟིམ་བུའི་བལྟ་བའོ། །བརྒྱད་པ་སྐྱེས་བུ་གན་རྐྱལ་གྱི་འདུག་སྟངས་ནི། གན་རྐྱལ་དུ་ཉལ་ཏེ། རྐང་པ་ཤད་ཀྱིས་བརྐྱང་
སྟེ་བརྟེན་པ་གཅིག་ལ་གཏད། ལག་གཉིས་ཀྱི་སོར་མོ་བསྣོལ་ཏེ་མགོ་རྒྱབ་ནས་སྐྱོར། མིག་ཟུར་ལ་ཁྲིད་དེ་ཉི་མར་བལྟ་བའོ། །འདི་རྣམས
འོད་གསལ་སྒྲོན་མའི་གནད་གཟིར་བའི་ཆིངས་མཚུངས་མེད་ཤཱཀྱ་རྒྱལ་མཚན་ཡབ་སྲས་སོགས་ཀྱིས་བཞེད་པ་ཆོས་འདིའི་སྙན་བརྒྱུད་དུ་བཞུགས་

༄༅། །པ་གསལ་བར་བྱས་པའོ། །འདུག་སྟངས་གཙོ་འཁོར་དེ་དག་གང་ཡང་། ཧ་ཅང་བསྡམ་པའམ། བཙིར་བ་མ་ཡིན་པར་
ཆ་ཆ་ནས་ལྷོད་ཆགས་པ་སོ་སོའི་གནད་དང་མཐུན་པར་ཁྲིད་པ་གལ་ཆེའོ། །དེ་ལྟར་འདུག་སྟངས་མ་བཅུན་ན། ཀློང་གསལ་ལས། ལུས་ཀྱི་
གནང་ནི་མ་གཟིར་ན། །འབྱུང་ཟང་རླུང་ནི་མི་ཟིན་ཅིང་། །དེ་བཞིན་ལུས་ལ་དྲོད་མི་སྐྱེ། །རིག་པ་དངོས་སུ་སྣང་མི་ནུས། །ཞེས་པས། ལུས་
ཀྱི་རྩ་འདབ་ན་ཡེ་ཤེས་ཀྱི་རང་མདངས་ཡོད་པ་མི་སླངས། དེ་མ་བསློངས་ན་ཕྱིའི་ནམ་མཁར་ཡེ་ཤེས་ཀྱི་སྣང་བ་མི་འཆར། ཐ་མལ་དུ་འདུག་པ་
དང་འདྲ། ཐ་མལ་དུ་འདུག་ན་ཡེ་ཤེས་ཀྱི་སྣང་བ་མི་འཕེལ་བའི་སྟེང་དུ་སླར་འགྲིབ་པས་བལྟ་སྟངས་གཅེས་པ་ཡིན། དཔེར་ན་སྦྲུལ་གྱི་རྐང་ལག་
ལུས་ལ་ཡོད་ཀྱང་མ་བཅུས་ན་མི་མངོན་པ་ལྟར། བལྟ་སྟངས་དང་འདུག་སྟངས་ཀྱི་གནད་ལས་ཡེ་ཤེས་འཆར་རོ། །དེའང་འཁོར་འདི་དག་བོག་

འབྱིན་དང་ངལ་བསོའི་རྟེན་ཙམ་ལས། རྒྱུན་དུ་སྐུ་གསུམ་ཁོ་ནར་ངེས་པ་ནི། འགྲོ་བ་རྣམས་དུག་གསུམ་གྱིས་ཁམས་གསུམ་དུ་ཁྲིད་པར་བྱེད་
པ༑ དེ་ལས་གྲོལ་བར་བྱེད་པས་ན་གསུམ་དུ་ངེས་ལ། དུག་གསུམ་ལས་སྒོ་གསུམ་དུ་སྨིན་པས། སྒོ་གསུམ་བཅིངས་པ་ལས་གྲོལ་
ན་སྐུ་གསུམ་སྨིན་པར་ངེས་སོ། །གཉིས་པ་ངག་གནད་དུ་གཟིར་བ་ནི། ཐལ་འགྱུར་ལས། ངག་ནི་བསླབ་དང་གནས་པ་དང་། །ལ་བཟླ་
བ་ཉིད་བརྟན་པར་བྱ། །ཞེས་པས་བཞི་ལས། དང་པོ་བསླབ་པ་ནི། སྨྲ་བ་མ་བཅད་ན། དེ་ལ་བརྟེན་ནས་རྣམ་རྟོག་འཁྲུག་པ་དང་། 
རྩོད་པ་དང་བཅས་པ་དང་། བཀྱལ་པ་ལ་སོགས་ཏེ་རྣམ་པ་བཞིའི་སྒྲིབ་པར་འགྱུར་བས་ན་སྨྲ་བཅད་ལ་རིམ་པར་བསླབ། དེ་ཡང་ངག་གི་
སྤྲོས་པ་ལ་ཤིན་དུ་འཐས་པའི་རིགས་ཅན་འགའ་ཞིག་ལུང་སྟོང་ལ་སོགས་པར་སོང་ནས་གང་ལ་ཞེན་པའི་བརྗོད་པ་དེ་ཉིད་ཀུན་སློང་སྣ་ཚོགས་

༄༅། །ཀྱིས་སློང་ནས་སྐད་ཅིག་ཀྱང་མི་དལ་བར་བརྗོད་པས་ཐང་ཆད་དེ་བརྗོད་སྙིང་མི་འདོད་པ་འབྱུང་། སྐྱབས་ཆོས་
སྤྱོད་རྣམས་གསལ་པོར་བརྗོད་པའོ། །གཉིས་པ་གནས་པ་ནི། །དགེ་བའི་བརྗོད་པ་མི་དགག་པ་ལས། གཞན་དང་ཚིག་མི་འདྲེས་ཤིང་
ལུས་ཀྱི་བརྡའ་ཙམ་སྟོན་པར་བྱ་བའོ། །གསུམ་པ་ལ་བཟླ་བ་ནི། ཆོས་སྤྱོད་སྔགས་བཟླ་སོགས་ཀྱང་སྤངས་ནས་ཅི་ཡང་མི་སྨྲ་བའོ། །
བཞི་པ་བརྟན་པ་ནི། དེ་ལྟར་ཅི་ཡང་མི་བརྗོད་པའི་ངང་ལས་མི་འདའ་བར་ལུས་བརྡ་ཙམ་ཡང་མི་བྱ་བའོ། །དེ་ལྟར་ངག་གི་གནད་ཀྱིས་
ལུས་སེམས་ཀྱི་འབྲེལ་གཅོད་པ་སྟེ། ས་བོན་གྱི་རྒྱུད་ལས། ངག་ནི་ཇི་ལྟར་ལྐུགས་པ་བཞིན། །སུ་དང་བརྡ་ཙམ་ཉིད་མི་བྱ། །འདི་
ལྟར་སུ་ཡི་བྱས་པའི་མི། །སེམས་ཀྱི་འཕྲོ་འདུ་རང་ཆོད་དོ། །ཞེས་སོ། །དེ་དག་གི་དགོས་པ་ནི། ཀློང་གསལ་ལས། དེ་ལྟར་ངག་

དག་ལུས་གཟིར་བ། །ངག་གི་སྐྱོན་ཟད་མྱ་ངན་འདའ། །ཞེས་སོ། །མ་བྱས་པའི་སྐྱོན་ནི། དེ་ཉིད་ལས། གང་གི་གནད་ནི་མ་
གཟིར་ན། །བརྗོད་མེད་དོན་ནི་མི་རྟོགས་ཤིང་། །འཁྲུལ་པའི་གཏམ་གྱི་དོན་དམ་བསྒྲིབས། །ཞེས་སོ། །གསུམ་པ་སེམས་ཀྱི་གནད་
གཟིར་བ་ནི། གཏེར་གཞུང་ལས། ཡུལ་གྱི་གནང་ཕྱི་དབྱིངས་ནམ་མཁའ་སྤྲིན་བྲལ་ལ་གཏད་པས༔ ནང་དབྱིངས་རྣམ་དག་གི་སྒྲོན་མ་
འཆར་བའི་ཕྱིར༔ ཞེས་པས། འདི་ལ་གཉིས། དབྱིངས་ལ་གཏད་པ་དང་། འབེན་ལ་གཏད་པའོ། །དང་པོ་རིག་པ་དབྱིངས་ལ་
གཏད་པ་ནི། །ཀློང་གསལ་ལས། སེམས་ཉིད་ཕྱི་ཡི་མཁའ་ལ་གཏད། །ནང་གི་སྒྲོན་མ་མངོན་དུ་སྣང་། །ཞེས་པས། རླུང་གིས་
སྤུར་བའི་སེམས་རིག་པའི་སྙིང་པོ་ཅན་དེ་ཉིད། ཕྱི་དབྱིངས་ནམ་མཁའ་སྟོང་པ་ལ། མ་ཡེངས་པར་གཏད་པས་གཡོ་བྱེད་ཀྱི་རླུང་རབ་ཏུ་

༄༅། དལ་བར་གྱུར་ནས། ནང་གི་དབྱིངས་རྣམ་དག་གི་སྒྲོན་མ་རིག་པ་སྟོང་གསལ་དུ་འཆར་བ་གནང་དོ། །གཉིས་པ་འབེན་ལ་
གཏད་པ་ནི། དེ་ལྟ་བུའི་ནང་དབྱིངས་ཀྱི་སྒྲོན་མ་མཐོང་བ་དེ་ཉིད་ལ་གཏད་པས་ནང་དབྱིངས་ཇེ་གསལ་དུ་གྱུར་ནས་དབྱིངས་དངོས་སུ་མཐང་ངོ་། །
མདོར་ན་དང་པོ་ཕྲི་དབྱིངས་ལ་གཏད་པས་ནང་དབྱིངས་ཀྱི་སྒྲོན་མ་མཐོང་དེ་མཐོང་ཟིན་པ་ན། དེ་ཉིད་འབེན་དུ་གཏད་པས་རིག་གདངས་སྟོང་
གསལ་འདུས་མ་བྱས་པ་གསལ་དངས་ཕྱེད་པར་ཤར་ནས་དབྱིངས་རིག་ཟུང་དུ་ཆུད་པར་འགྱུར་རོ། །དེ་སྐད་དུ་འདས་རྗེས་ལས། སེམས་ནི་
སྨིན་ཕྲག་མཁའ་ལ་གཏད། །སྐུ་གསུམ་རིག་པ་འཆར་བ་འགྱུར། །ཞེས་སོ། །དགོས་ཆེད་ནི། ཀློང་གསལ་ལ། དེ་ལྟར་སེམས་ཀྱི་
གནང་གཟིར་བས། །སྐུ་གསུམ་རིག་པ་སྟོང་པར་འཆར། །ཞེས་དང་། ཐལ་འགྱུར་ལས། སེམས་ནི་དབྱིངས་ལ་གཏད་པས་འགྲུབ།།

ཅེས་སོ། །མ་གཟིར་བའི་སྐྱོན་ནི། ཀློང་གསལ་ལས། སེམས་ཀྱི་གནད་ཉིད་མ་གཟིར་ན། །དབྱིངས་དང་རིག་པ་མི་མཐོང་བས། །ཞེས་
དང་༑ དེ་ལྟར་སེམས་ཀྱི་གནད་མེད་ན། རིག་པ་ཡུལ་ལས་ལྡོག་པར་འགྱུར། །ཞེས་སོ། །གསུམ་པ་གནད་གསུམ་ལ་བརྟེན་ནས་མངོན་
སུམ་རང་ཐོག་ཏུ་དབབ་པ་ལ། གནད་གསུམ་རྡོ་རྗེའི་ཆིངས་སུ་བསྡམ་པ། བྱེ་བྲག་སོ་སོའི་གནད་ལ་དབབ་པ། མངོན་སུམ་རིག་པའི་
རང་ངོ་སྤྲད་པ། ཉམས་སུ་ལེན་པའི་གནད་འགག་བསྟན་པའོ། །དང་པོ། གནད་གསུམ་རྡོ་རྗེའི་ཆིངས་སུ་བསྡམ་པ་ནི། རྡོ་རྗེ་སྙིང་པོ་
ལས༑ སྒོ་ཡི་གནད༔ ཡུལ་གྱི་གནད༔ རླུང་གི་གནད་གསུམ་ནི༔ ཡེ་ཤེས་སྙིང་ལ་གནས་པའི་རང་མདངས་ཆུའི་སྒྲོན་མར་ཐོན་པ་
གཟིགས་སྟངས་གཅུན་པས་མངོན་ལ༔ ཞེས་པས། སྒོ་ཡུལ་རླུང་རིག་གི་གནད་གསུམ་སྟེ། ཐལ་འགྱུར་ལས། གནད་གསུམ་

༄༅། །མན་ངག་འབྲལ་མི་བྱ། །དེའང་སྒོ་དང་ཡུལ་གཉིས་དང་། །རླུང་དང་རིག་པའི་གནད་ཉིད་གཏེམ། །ཞེས་པས། དཔེར་
ན་གནད་སྙིང་སོགས་ལ་མཚོན་ཕོག་ན་མི་འཚོ་བ་ལྟར། གནད་གསུམ་གྱིས་ཆོས་ཉིད་ལས་འགྱུར་བའི་ས་མེད་དེ།སྒོའི་གནད་ཀྱིས་མཐོང་
བར་བྱེད། །ཡུལ་གྱི་གནད་ཀྱིས་མི་འགྱུར་བར་བྱེད། རླུང་རིག་གི་གནད་ཀྱིས་རྟགས་ཚད་ལ་འབེབས་པར་བྱེད། དེའང་སྒོའི་གནད་སོ་པ་
དང་འདྲ། ཡུལ་གྱི་གནད་མགྲོན་པོ་དང་འདྲ། རླུང་རིག་གི་གནད་ཇག་པ་དང་འདྲ། ཇག་པས་མགྲོན་པོ་ལ་སོས་ཐེབ་ན། ལག་ཏུ་མི་
ཚུང་མི་སྲིད་པ་ལྟར། ཆོས་ཉིད་མངོན་སུམ་གྱི་གནད་ལ་མི་ཐེབས་མི་སྲིད་དོ། །དེའང་ཡུལ་མེད་ན་རྟེན་སའི་གཞི་མེད། སྒོ་མེད་ན་འགྲོ་
བའི་ལམ་སྟོར། རླུང་རིག་གི་གནད་མེད་ན། ཤེས་རིག་ནང་དུ་མི་ཆོད་པས་གནང་གསུམ་དུ་ངེས་ལ། དེ་ལས་མང་ན་མཐའ་ཡས་པས་

གནད་སྟོར་ལ། ཉུང་ན་དོན་མི་འགྲུབ་པས་གསུམ་དུ་ངེས་སོ། །གཉིས་པ་བྱེ་བྲག་སོ་སོའི་གནད་ལ་དབབ་པ་ནི། རང་བྱུང་རིག་པའི་རྒྱུད་
ལས༑ དེ་ལྟར་ལུས་ལ་སོགས་པ་ཡི། གནད་ཀུན་རབ་ཏུ་གཟིར་བ་ཡིས། །རིག་པ་ཉིད་དང་མངོན་སུམ་དུ། །བླ་མའི་ལུང་ལས་
ཤེས་པ་ཡིན། །ཞེས་གསུངས་པ་བཞིན་དུ། གཏེར་གཞུང་ཡོངས་འདུས་འོད་གསལ་ཆིངས་ལས། དེ་ཡང་གནད་རྣམ་པ་གསུམ་གལ་ཆེ་
སྟེ༑ སྒོའི་གནད༔ ཡུལ་གྱི་གནད༔ རིག་པའི་གནད་དོ༔ ཞེས་པས། འཆར་བྱེད་སྒོའི་གནད། འཆར་གཞི་ཡུལ་གྱི་གནད། 
འཆར་བ་རིག་པའི་གནད་དང་གསུམ་ལས། དང་པོ་འཆར་བྱེད་སྒོའི་གནད་ནི། ཡེ་ཤེས་དངོས་དེ་སྙིང་གི་ནང་ན་བུམ་ནང་གི་མར་མེ་ལྟར་གསལ་
  བའི་མདངས། རྩ་རྣམས་ཀྱི་ནང་ན། སྒྲོན་མ་བཞིའི་འཆར་གཞི་འོད་དང་ཐིག་ལེར་ཡོད་པའི་རང་མདངས་སྙིང་ནས་མིག་ཏུ་འབྲེལ་བའི་རྩ་

༄༅ །དར་དཀར་གྱི་སྐུད་པ་ཙམ་གྱི་ནང་ནས་ཡར། རྒྱ་སྐར་གྱི་ཉི་ཞུར་ལྟར་འཆར་ཏེ། ཀློང་གསལ་ལས། ཡེ་ཤེས་སྙིང་གི་
དཀྱིལ་ན་གནས། །དར་དཀར་སྐུད་པ་ལྟ་བུ་ཡིས། །རྩ་ཡི་ལམ་ནས་སྣང་བར་བྱེད། །ཅེས་པས། ཡེ་ཤེས་ཀྱི་ལམ་འོད་རྩ་ཤེལ་སྦུགས་
ཅན་སྙིང་གི་དབུས་ན་གནས་པའི་ཡལ་ག །མིག་གཉིས་ལ་ཟུག་པའི་སྒོ་ནས་མིག་གཉིས་ལ་དངོས་སུ་འཆར་ཏེ། དེ་ཉིད་ལས། ཡེ་ཤེས་
འཆར་བའི་སྒོ་ནི་མིག །འཆར་གནད་བཟློག་ཕབ་ཟུར་ལ་མནན། །ཞེས་པས། འདི་ལ་རྩ་བ་དང་། ཡན་ལག་གི་གཟིགས་སྟངས་གཉིས། 
དང་པོ་རྩ་བ་ལ་ལྔ་ཡོད་པའི། དང་པོ་སྐུ་གསུམ་གྱི་གཟིགས་སྟངས་ནི། གཏེར་གཞུང་ལས། སྒོའི་གནད་ནི༔ ཡེ་ཤེས་འཆར་བར་
བྱེད་པའི་གནད་མིག་ཡིན་པས༔ ཆོས་སྐུའི་གཟིགས་སྟངས་གྱེན་ལ་མི་འགུལ་བར་བལྟ་བ་ནི༔ ཆོས་སྐུ་ལ་ཡེ་ཤེས་ཀྱི་སྤྱན་ཡོད་པས་གྱེན་ལ་

བལྟ་བའོ༔ ལོངས་སྐུའི་གཟིགས་སྟངས་གཡོན་དུ་ཟུར་གྱིས་ཧྲིལ་པོར་བལྟ་བ་ནི༔ ལོངས་སྐུ་ལ་ཡེ་ཤེས་ཀྱི་སྤྱན་ཡོད་པས་ཟུར་དུ་བལྟ་
བའོ༔སྤྲུལ་སྐུའི་གཟིགས་སྟངས་ཡུད་ཙམ་ཕབ་སྟེ་བར་སྣང་ལ་བལྟ་བ་ནི༔ སྤྲུལ་སྐུ་ལ་ཤེས་རབ་ཀྱི་སྤྱན་ཡོད་པས་ཐུར་ལ་བལྟ་བའོ༔ 
ཞེས་པས། ཆོས་སྐུ་ལ་ཆོས་ཉིད་ཀྱི་སྤྱན་ཡོད་པས་གཟིགས་སྟངས་གྱེན་དུ་ལྡོག་ནས་གཙུག་ཏོར་གྱི་རྣམ་པར་བལྟས་པས། དབྱིངས་
རིག་གི་འཕེལ་ཆེ། ཐུར་བལྟས་ངན་སོང་སོགས་འཁོར་བའི་བག་ཆགས་སེལ་བའི་གནད་དང་། ལོངས་སྐུ་ལ་ཡེ་ཤེས་ཀྱི་སྤྱན་ཡོད་པས་
གཟིགས་སྟངས་ཟུར་རམ་ཐད་ཀར་གཏད་པས་ཡེ་ཤེས་ཀྱི་སྣང་བ་མཐོང་། འཁོར་འདས་རོ་མཉམ་དུ་བསྲེ་བའི་གནད་དང་། སྤྲུལ་སྐུ་ལ་
ཤེས་རབ་ཀྱི་སྤྱན་ཡོད་པས་གཟིགས་སྟངས་ཐུར་ལ་ཕབ་པས་འོང་ཁྱིམ་མཐོང་ནས་ཡེ་ཤེས་ཀྱི་སྣང་བ་དངོས་སུ་ཕེབས་པའི་གནད་ཡོད་དོ། །

༄༅། །གཉིས་པ་སྐུ་ཕྱི་མ་གཉིས་ལས། མངོན་བྱང་གི་གཟིགས་སྟངས་ཀྱིས་ཁྲིད་ཅིང་བལྟས་པས། དབྱིངས་ནང་གི་སྣང་
བ་རྒྱ་ཆེར་འཕེལ། མི་འགྱུར་རྡོ་རྗེའི་གཟིགས་སྟངས་ཀྱི་ཟུར་ལ་བལྟས་པས། ཞིང་ཁམས་ཀྱི་རྒྱན་རྫོགས་པར་བྱེད་དོ། །ཡང་ཆོས་སྐུའི་
བཟློག་ནས་བལྟ་བ་ནི། གཞི་ལ་གཟིགས། ལོངས་སྐུའི་ཟུར་ལ་མཉམ་པོར་བལྟ་བ་ནི། ཞིང་ཁམས་ལ་གཟིགས། སྤྲུལ་སྐུའི་ཕབ་
ནས་བལྟ་བ་ནི་གདུལ་བྱ་ལ་གཟིགས་པ་དང་། ཡང་ཆོས་སྐུ་ལ་ཆོས་ཉིད་ཀྱི་སྤྱན་ཡོད་པས་གསུང་ལ། དེའི་བྱིན་རླབས་ཀྱིས་ཡེ་ཤེས་
དངོས་སུ་མཐོང་བས་འདི་ཉིད་ལ་ཐག་ཆོད། ལོངས་སྐུ་ལ་ཡེ་ཤེས་ཀྱི་སྤྱན་ཡོད་པས་སྐུ་ལ། དེའི་བྱིན་རླབས་ཀྱིས་རང་གསལ་དུ་མཐོང་
བས་མཁྱེན་པ་རྒྱས། སྤྲུལ་སྐུ་ལ་ཤེས་རབ་ཀྱི་སྤྱན་ཡོད་པས་ཐུགས་ལ། དེའི་བྱིན་རླབས་ཀྱིས་སྒྲ་ཚིག་དང་བྲལ་བར་མཐོང་བས། ཐོས་

བསམ་སྒོམ་པ་ལ་རག་མ་ལུས་པར་ཆོས་ཉིད་ཀྱི་དོན་ཁོང་ནས་འཆར་རོ། །ཡང་ཆོས་སྐུ་སེང་གེ་ལྟ་བུའི་གྲོལ་གཞིའི་ཞིང་ལ་སྤྱོད། ལོངས་སྐུ་
གླང་པོ་ལྟ་བུའི་གྲོལ་སྣང་ཡེ་ཤེས་ལ་སྤྱོད། སྤྲུལ་སྐུ་དྲང་སྲོང་ལྟ་བུའི་འཆར་ཚུལ་ཕྲིན་ལས་ལ་སྤྱོད། མངོན་བྱང་རི་དྭགས་ལྟ་བུའི་འོད་
གསལ་ཞིང་སྣང་ལ་སྤྱོད། རྡོ་རྗེ་མདའ་བསྲང་ལྟ་བུའི་སྐུ་གསུམ་ལྷུན་གྲུབ་ལ་སྤྱོད་པར་བྱེད་པའོ། །གཉིས་པ་ཡན་ལག་གི་གཟིགས་
སྟངས་ལྔ་ལས། འདབ་ཆགས་ཀྱི་ལྡིང་ཐབས་ནི། །ཅུང་ཟད་གྱེན་ལ་བལྟས་པས། ནམ་མཁའ་དང་བསྲེ་བ་སྟེ། ཆོས་དབྱིངས་ཡེ་
ཤེས་སོ། །སྟག་མོའི་མཆོད་སྟབས་ནི། འཕྲེད་ལ་བལྟས་པས། ཐིག་ལེའི་དབུས་ན་བྱང་ཆུབ་སེམས་དཔའི་སྐུ་མཐོང་བ་སྟེ་མེ་ལོང་
ཡེ་ཤེས་སོ། །འབུ་སྲིན་ནུར་འགྲོས་ནི། གཡས་ཟུར་དུ་བལྟས་པས་སངས་རྒྱས་མཐོང་བ་སྟེ། མཉམ་ཉིད་དོ། །གྱད་ཀྱི་ནུར་ཐབས་

༄༅། །ནི༑ གཡོན་ཟུར་དུ་བལྟས་པས། ཉན་ཐོས་མཐོང་བ་སྟེ། སོར་རྟོག་གོ། །རྒྱ་མདུད་ཀྱི་དྲིལ་ལུགས་ནི། རིག་པ་
མིག་ཏུ་གཅུན་ནས། ཐིག་ལེ་དང་མི་འབྲལ་བར་མི་གཡོ་མི་འཆུག་པར་བལྟ་བ་སྟེ། སངས་རྒྱས་ཀྱི་སྐུ་སྣང་བ་ནི། བྱ་བ་གྲུབ་པའི་ཡེ་ཤེས་ཀྱི་
གཟིགས་སྟངས་སོ། །གཟིགས་སངས་གང་ཡང་། ཕྱེད་བཙུམས་ཟིམ་བུས་ཉི་མ་ལ་ཁྲུ་གང་ཙམ་གྱིས་མ་རེག་པའི་སར་བལྟ་བ་གནད་ཡིན་
ལ༑ དེའང་འཁོར་རྣམས་ཀྱི་གཟིགས་སྟངས་སྐབས་སྐབས་སུ་ཡིན་ལ། རྒྱུན་དུ་ནི་སྐུ་གསུམ་གྱི་གཟིགས་སྟངས་ཁོ་ནར་ངེས་སོ། །སྔོན་
བཞུགས་སྟངས་སྐབས་སུ་འབྲུ་གསུམ་ལ་འབེན་གཏད་ཚུལ་སོགས་བཤད་པས། ཟློས་སྙམས་ན་མ་ཡིན་ཏེ་སྔ་མ་ནི་བལྟ་སྟངས་ཀྱི་ཁྲིད་ཚུལ་
ཙམ་དང་། འདིར་ནི་གཟིགས་སྟངས་བཅུ་བདུན་པའི་ཁྱད་པར་ལུང་གིས་གསལ་ལོ། །འདི་ལ་ལེ་ལོ་ཅན་ལ་ལོངས་སྐྱ། བརྩོན་འགྲུས་

ཅན་ལ་སྤྲུལ་སྐུ། །བཏང་སྙོམས་ཅན་ལ་ཆོས་སྐུའི་གཟིགས་སྟངས་ཤེས་པ་དང་། མིག་ཤས་ངན་ལ་སྤྲུལ་སྐུ། །སྙོམས་ན་ལོངས་སྐུ།
བཟང་བས་ཆོས་སྐུར་བསྟུན་པས་སྣང་པའི་འཕེལ་མྱུར། སོ་སོའི་གེགས་སེལ་བ་སྙན་བརྒྱུད་དུ་གསུངས་སོ། །གཟིགས་སྟངས་ཞེས་
པའི་ངེས་ཚིག་ནི། གཟིགས་པ་ཆོས་ཉིད་ལ་གཟིགས་པས་རྣམ་དག་སྒྲིབ་པ་ཟད་པ་དང་། སྟངས་ཀྱིས་འཁོར་བ་ལས་གྲོལ་བར་བྱེད་པའི་
དོན་ནོ། །དེ་ལྟར་སྒོའི་གནང་འབྱོངས་བའི་རྟགས་སུ་མིག་ཡུལ་ལ་ཇི་ཙམ་བལྟས་ཀྱང་ཚུགས་པ་ཡིན་ནོ། །གཉིས་པ་འཆར་གཞི་ཡུལ་
གྱི་གནད་ནི། ཡོངས་འདུས་འོད་གསལ་རྡོ་རྗེའི་ཆིངས་ལས། ཡུལ་གྱི་གནད་ནི༔ ཕྱི་དབྱིངས་ནམ་མཁའ་སྟོང་པ༔ ནང་དབྱིངས་
རྣམ་དག་གི་སྒྲོན་མ༔ གསང་བ་རིག་པ་ལུ་གུ་རྒྱུད་བདག་པོ་འདྲ་བ་བཙོན་དུ་འཛིན་པའོ༔ ཞེས་པས། དུས་དབྱར་མ་སྟོན་དང་། 

༄༅། །དགུན་ཆུང་། དཔྱིད་ལ་སོགས་པ་ཡུལ་ན་བུན་དང་སྤྲིན་སོགས་ཀྱི་རྐྱེན་བྲལ་དྭངས་ཤིང་མཐོ་བ་ནམ་མཁའ་སྟོང་པར་
ལས་དང་པོ་པས་ཟེར་གཉིས་དང་སྦྱར་ཞིང་། དབང་པོ་རྐྱེན་དང་བྲལ་བ་ཆུའི་སྒྲོན་མར་གནས་རྐྱེན་བྲལ་དྭངས་ཤིང་མཐོ་ལ་རབ་ཏུ་དབེན་པའི་ཚེ་ན་
སྣང་ངོ་། །དེ་ཡང་ཕྱི་དབྱིངས་ནམ་མཁའ་རྐྱེན་བྲལ་ལ། ནང་དབྱིངས་ཀྱི་ཡུལ་སྨིན་མཚམས་ཀྱི་མཛོད་སྤུ་ལ་གཏད་པས། དབྱིངས་སྣང་
མཐིང་ག་དང་། དེ་ལས་མཆེད་པའི་རྣམས་ལྔའི་རང་མདངས་ཏེ། ཐལ་འགྱུར་ལས། དབྱིངས་ནི་ཕྱི་དང་ནང་དུ་སྟེ། །ཕྱི་ནི་སྤྲིན་བྲལ་
མཁའ་ལ་འཛིན། །བག་རྡུལ་ཆར་གྱིས་དེངས་དུས་སུ། །མཁས་པས་མངོན་སུམ་གཟིར་བ་དང་། །ནང་གི་སྒྲོན་མ་ལམ་དུ་བྱའོ། །
ཞེས་པས། དཔེར་ན་ཕྱིའི་དབྱིངས་ནམ་མཁའ་སྤྲིན་བྲལ་མེ་ལོང་དང་འདྲ་བ་ལ། ནང་གི་དབྱིངས་རྣམ་པར་དག་པའི་སྒྲོན་མ་རྨ་བྱའི་མདོངས་

དང་འདྲ་བ་བདག་པོའི་བཞིན་ལྟར་གསལ་བའམ། བསྒྲིབ་གཡོག་མེད་པར་འཆར་ཞིང་། དེའི་ནང་གི་རིག་པ་རྡོ་རྗེ་ལུ་གུ་རྒྱུད་བདག་པོའི་
སེམས་དང་འདྲ་བར་འཆར་བ་སྟེ། སེང་གེ་རྩལ་རྫོགས་ལས། རང་སྣང་རིག་པའི་དངོས་པོ་དེ། །ཡེ་ཤེས་ལུ་གུ་རྒྱུད་དུ་གནས། །ཞེས་
སོ༑ །དེའང་དངོས་པོ་རགས་པ་ལ་ཡུལ་དུ་གཏད་པས་དང་པོ་སྣང་བ་འཆར་དུ་མི་འདོད། ཕྱིས་ཤར་དུས་གཏད་པས་ཀྱང་། དངོས་པོ་
རགས་པ་ལྟར་ཤེས་པའང་དེ་དང་མཐུན་པར་སྐྱེ་བས་སྟོང་ཉིད་བསམ་དུ་མེད་པའི་ཉམས་ནང་ནས་མི་འཆར་ལ། ནམ་མཁའ་སྟོང་པར་
རིག་པ་སྟོང་པ་གཏད་པས་ཡུལ་ནམ་མཁའ་དང་མཐུན་པའི་ཉམས་སྟོང་གསལ་འཕྲོ་འདུ་དང་བྲལ་བ་ཕྱལ་ཡལ་བ་གཅིག་འཆར་བས། ཡུལ་
ཕྱི་ནང་འདྲེས་པ། འཁོར་འདས་རོ་མཉམ་གྱི་ལྟ་བ་ཞེས་བྱ་སྟེ། ས་བོན་གྱི་རྒྱུད་ཆད་ལས། དབྱིངས་དང་རིག་པའི་བལྟ་སྟངས་ནི། །

༄༅། །བསྒྲིབ་བྱེད་བྲལ་བའི་ནམ་མཁའ་བལྟ། །ཞེས་སོ། །གསུམ་པ་འཆར་བ་རླུང་རིག་གི་གནད་ལ། རླུང་གནད་དང་། 
རིག་པའི་གནད་གཉིས། དང་པོ་རླུང་གི་གནད་ནི། རྡོ་རྗེ་སྙིང་པོ་ལས། རླུང་གི་གནད་ཁ་ནས་དལ་བར་བཏང་བ་ལ་བསླབ༔ འདི་དག་
ནི་གནད་གཟིར་བའི་རིམ་པའོ༔ ཞེས་པས། ཡུལ་དང་སྒོ་གཉིས་འཛོམ་དུས། རླུང་དལ་བ་བརྟེན་པ་རིག་པ་བཙོན་དུ་བཟུང་བ་ཞེས་བྱ་
སྟེ༑ དེའང་མཆུ་དང་སོ་གཉིས་ཅུང་མ་རེག་པ་བྱས་ལ་སྣ་ནས་རླུང་མི་བཏང་བར་ཁ་ནས་དལ་བུས་ཕྱིར་རྒྱུ་ནང་རྒྱུ་སྙོམས་ཤིང་ཕྱིར་འཛིན་ཅུང་
ཟད་བྱ་བ་སྟེ། ཐལ་འགྱུར་ལས། རླུང་རིག་དལ་བས་ཡེ་ཤེས་འགྲུབ། །ཅེས་སོ། །འདིས་གནད་ནི། དུར་ཁྲོད་ཕུང་པོ་རོལ་པ་ལས། །
སེམས་ཀྱི་ངོ་བོ་ཡེ་ཤེས་ཏེ། །དེ་ལ་གཟུང་འཛིན་རྩལ་དུ་ཤར། །དབུགས་ལ་རྟ་བྱས་རྐྱེན་དང་ཕྲད། །ཅེས་པས། སེམས་དང་ཡེ་ཤེས་

གཉིས་སུ་དབྱེ་བའི། སེམས་ཀྱི་རང་བཞིན་ཆོས་ཉིད་ཀྱི་གདངས་སྐྱེས་བུ་འཕྱེའོ་འདྲ་བ་དེ། །རླུང་རྟ་རྒོད་ལོང་བ་ལྟ་བུ་དང་འདྲེ་ཤེས་པས་རྣམ་
པར་རྟོག་པ་དང་བཅས་པའོ། །དེ་ཡང་གློ་བ་ན་རྩ་གྲོ་སོག་གི་སྦུབས་ཙམ་ཞིག་རླུང་གི་གང་བ་ལས་དབུགས་ཐམས་ཅད་མཆེད་པའི་རྟེན་བྱེད་
ཅིང་དེ་ལས་རྩ་འདབ་སོ་སོར་གྱེས་པའི་རྩལ་སྒོ་ལྔའི་ཡུལ་ལ་ཤར་ནས་ལས་དང་ཉོན་མོངས་པའི་བྱེད་ལས་ཅན་ནོ། །ཡེ་ཤེས་ནི། ཐལ་
འགྱུར་ལས། ཙིཏྟ་རིན་ཆེན་གཞལ་ཡས་ན། །ངོ་བོ་ཀ་ནས་དག་པའི་ཆ། །སྟོང་གསལ་འདུས་པ་སྐུ་ཡི་གདངས། །ཞལ་ཕྱག་རྫོགས་
པ་བུམ་སྐུའི་ཚུལ། །ལྷུན་གྲུབ་འོད་ཀྱི་གོང་བུར་གནས། །ཐུགས་རྗེ་ཁ་དོག་སོ་སོར་གསལ། །ཞེས་པས། ཙིཏྟ་ཤའི་སྒྲོན་མ་ན་ངོ་བོ་རང་
བཞིན་ཐུགས་རྗེ་གསུམ་གྱིས་མཚོན་པར་བཞུགས་ཏེ་གནས་ལུགས་གཞིའི་སྒྲོན་མ་ཞེས་བྱ་བ་འོད་གསལ་གྱི་འཆར་གཞི་ཙམ་དུ་རང་བཞིན་མེད་

༄༅། །པར་བཞུགས་པ་ཡིན་ནོ། །རྒྱུ་མཚན་དེས་རླུང་དལ་བའི་ཐབས་འདི་གལ་ཆེ་སྟེ། རླུང་ནི་སེམས་ཀྱི་རྟ་ཡིན་པས་ཕྱིར་
འཕངས་དུས་རྟ་ཕར་ཆད། མི་ཚར་ཆད་ནས་སྙིང་གར་ཐིམ་པས་རིག་པ་ཀ་དག་རང་ངོ་ན་གསལ་ལ་མི་རྟོག་པ་ཆོས་སྐུའི་དགོངས་པ་ལ་རང་
བབས་སུ་གནས་པར་འགྱུར་རོ། །དེས་ནས་རླུང་དལ་བས། ཕྱི་རུ་རྣལ་འབྱོར་པའི་ཚེ་རྒྱས་པའི་གྲོགས་སུ་འགྲོ་ལ། ནང་དུ་རྟོག་པ་ནུབ་པའི་
རྐྱེན་བྱེད་ཅིང་གསང་བ་རིག་པ་མངོན་སུམ་དུ་མཐོང་བའི་ལས་བྱེད་པས། ཟག་བཅས་མི་སྣང་བར་སངས་རྒྱས་པ་སྟེ། ཐལ་འགྱུར་ལས། 
རླུང་ནི་ཅི་ནས་དལ་བ་སྟེ། །རབ་ཏུ་འཕངས་པ་ལས་བྱུང་བའི། །ལུས་དང་སེམས་ཀྱི་འབྲེལ་ཆད་དེ། །ཁམས་གསུམ་དུ་ཡང་ལྡོག་པ་མིན། །
ཞེས་སོ། །གཉིས་པ་རིག་པའི་གནད་ནི། གཏེར་གཞུང་འོད་གསལ་རྡོ་རྗེའི་ཆིངས་ལས། རིག་པའི་གནད་ནི༔དབྱིངས་དང་འདྲ་འབྲལ་མེད་

པའི་གནད་ཀྱིས༔ ཆོས་ཉིད་ཀྱི་མིག་གིས་སྐད་ཅིག་དང་པོར་བྱེ་བྲག་ཕྱེད༔སྐད་ཅིག་མ་གཉིས་པར་དེའི་མཚན་ཉིད་རྟོགས་ཏེ༔ ཤེས་པ་ཙམ་
གྱིས་ཤེས་ཐོག་ཏུ་གྲོལ་བའོ༔ ཤེས་རབ་ཀྱི་མིག་གིས་སྐད་ཅིག་དང་པོ་ལ་བྱེ་བྲག་ཕྱེད༔ གཉིས་པར་ལུ་གུ་རྒྱུད་ཀྱི་མཚན་ཉིད་རྟོགས༔ ༔
གསུམ་པར་འབྲས་བུ་ཟད་སར་སྐྱེལ་བའོ༔ རྡོ་རྗེའི་མིག་གིས་མཐོང་ན་ཡེ་ཤེས་དག་པའི་སྣང་བ་རྒྱ་ཆེན་པོ་མཐོང་ནས་དེ་ཉིད་ཀྱི་ངང་ལ་ཅུང་
ཞིག་གོམས་ནས་གྲོལ་བའོ༔ དེ་དག་ནི་རིག་པ་དང་སྒོའི་གནད་དོ༔ ཞེས་བསྟན་པ་འདི་ལ། སྒྲོན་བཞིའི་སྣང་ཚུལ་སྤྱིར་བཤད་པ་དང་།
དེའི་སྒྲ་དོན་བྱེ་བྲག་ཏུ་བཤད་པའོ། །དང་པོ། སྒྲོན་བཞིའི་སྣང་ཚུལ་སྤྱིར་བཤད་པ་ནི། ཀློང་གསལ་ལས། རིག་གནད་ལུག་རྒྱུད་བཙོན་དུ་
བཟུང་༑ །དངོས་སྣང་དལ་བ་ཉིད་ཀྱིས་རྟེན། །ཞེས་དང་། འདས་རྗེས་ལས། ལུག་རྒྱུད་རིག་པ་བཙོན་དུ་བཟུང་། །ཞེས་པས། 

༄༅། །བཤད་མ་ཐག་པ་ལྟར་ལུས་ངག་གི་གནད་རྣམས་གཟིར་ནས། རིག་པ་མཁའ་ལ་མདུང་ཚུགས་སུ་གཏད་པས། སྔར་
བསྟན་པ་བཞིན། རྐྱེན་བྲལ་གྱི་ནམ་མཁའ་དངོས་འདི་མ་ཡིན་པའི་ནང་དབྱིངས་ཕྱི་རུ་ཤར་བ། ཐོག་མར་སྨིན་མཚམས་ནས་མཐིང་ག་ཁྱབ་པ་
ཆེན་པོའི་འོད་ལས། སྣང་བ་མཆེད་པའི་ཚུལ་དུ། འོད་ལྔའི་མདངས་ཟ་འོག་ཁ་ཕྱེ་བའམ། ནམ་མཁའི་འཇའ་ཚོན་ལྟ་བུ་འོད་ལྔའི་མུ་ཁྱུད་
ཐིག་ཕྲན་དང་བཅས་པ་འཆར་བ་ནི། དག་པ་དབྱིངས་ཀྱི་སྒྲོན་མ་ཞེས་བྱ། དེའི་ནང་དུ་ཐིག་ལེ་སྟོང་པའི་སྒྲོན་མ་ནི། རྫིང་བུ་རྡོ་བོར་བའི་རི་
མོ་ལྟར་ཐིག་ཟླུམ་འོད་ལྔའི་མུ་ཁྱུད་ཅན་ལ་སོགས་པ་སྣང་ཞིང་། དེར་རྒྱང་ཞགས་ཆུའི་སྒྲོན་མའི་གཟིགས་སྟངས་ཀྱི་གཅུན་པས་ནང་གི་རིག་པ་
ཤིན་ཏུ་དྭངས་ལ་ཡུལ་མེད་པ་ཞིག་ཉམས་སུ་མྱོང་བ་དེ་ནི། ཤེས་རབ་རང་བྱུང་གི་སྒྲོན་མའི་ངོ་བོ་ཡིན་ལ། དེ་ལས་ཡུལ་ཤེས་ཀྱི་ཤེས་

རབ་རྣོ་ལ་མྱུར་བ་དང་། ཚིག་དོན་ཀློང་རྡོལ་དུ་འཆར་བ་ནི་དེའི་རྩལ་ཡིན། དེ་ལས་ལྷག་མཐོང་གི་རིག་པ་རྡོ་རྗེ་ལུ་གུ་རྒྱུད། ཐོག་མར་རྟ་རྔ་ལ་
མདུད་པ་བཏབ་པ་ལྟ་བུའམ། གསེར་སྐུད་དང་། མུ་ཏིག་གི་ཕྲེང་བ་དང་། མེ་ཏོག་གི་ཆུན་པོ་ལྟར་སྣང་བ་ལ་ཤེས་རབ་ཀྱི་གདངས་ཞེས་
བྱ༑ དེ་ཉིད་རླུང་སེམས་མ་བརྟན་པར་སྨིག་རྒྱུ་ལྟར་འལ་འོལ་མི་གསལ་བ་འགུལ་འཕྲིག་ཅན་དུ་འཆར་བས། དེ་ཉིད་ལྟ་སྟངས་ཀྱིས་ཁྲིད་
དེ་དབྱིངས་ཀྱི་ར་བར་བཙུད་ནས་སྒོམ་པ་ནི་རིག་པའི་གནད་ཡིན་ནོ། །མདོར་ན་དབྱིངས་རྣམ་དག་གི་སྒྲོན་མའི་དབུས་སུ་ཐིག་ལེ་སྟོང་སྒྲོན། 
དེའི་ནང་དུ་རྡོ་རྗེ་ལུ་གུ་རྒྱུད་འོང་བར་བྱའོ། །འདི་དག་གི་ཚེ་འོད་སྣང་ལ་སྤུ་རིས་འབྱེད་པའི་དཔྱད་པ་སོགས་ལུག་རྒྱུད་དངོས་པོར་གོལ་བའི་
རྣམ་རྟོག་གིས་མ་བསླད་པར། བལྟ་མཁན་གྱི་རིག་པ་དེས། རིག་པ་རང་གི་ངོ་བོར་བལྟ་ཤེས་ཙམ་ལས་མི་གཡོ་བར་བྱ་ཞིང་། ཅི་སྟེ་

༄༅། །འོད་གསལ་གྱི་སྣང་བ་མི་གསལ་བའམ་གཡས་གཡོན་སྟེང་འོག་སོགས་སུ་ཡལ་ཡོལ་བྱེད་ན། དེའི་རྗེས་སུ་མིག་
དང་སེམས་བཅར་ཕོག་ཏུ་མི་འབྲང་བར་ལྟ་སྟངས་ཀྱིས་མིག་ཟུར་ནས་དལ་བུས་ཁྲིད་པས་སྔར་བཞིན་ཤར་བ་ལ་སེམས་གཡོ་མེད་དུ་ཅི་རེ་གཏད།
བློས་བྱས་ཀྱི་བཅོས་བསྒྱུར་མི་བྱ་བར་དབྱིངས་རིག་གི་རང་ངོ་ལ་བལྟས་པས་ཕྱི་སྣང་བ་མ་འགགས་ཤིང་། ནང་འཛིན་པས་མ་བསླད་པ། བརྗོད་
མེད་སྤྲོས་པ་དང་བྲལ་བའི་རང་སོ་བཟུང་བས་ཡུལ་དང་ཡུལ་ཅན་དབྱེར་མེད་དུ་འདྲེས་པས་འོད་གསལ་གྱི་སྣང་བ་སྨིན་མཚམས་ནས་བྲལ་ཏེ། 
གསལ་འགྲིབ་མེད་པར་འཆར་བ་སོགས་སྣང་བཞིའི་སྣང་ཤེས་ཀྱི་ཉམས་རྣམས་རིམ་གྱིས་སྐྱེ་བར་འགྱུར་རོ། །འདི་ལ་དབང་པོ་མཆོག་དམན་
གྱིས་ཕྱེ་བའི་སྣང་བ་ཡུལ་གྱི་བློ་ཅན་རིམ་གྱིས་པ་དབང་པོ་རྟུལ་པོས་བཤད་མ་ཐག་པ་བཞིན། ཆོས་ཉིད་དམ་ཆུ་བུར་མིག་གིས་མཐོང་ནས་

ཤེས་པས་རིམ་པར་ཟད་པའི་ས་ལ་སྐྱོལ་དགོས། །རིག་པ་རང་སྣང་གི་བློ་ཅན་དབང་པོ་རྣོན་པོ་འགའ་ཞིག་གི་ཤེས་རབ་ཀྱི་མིག་གིས་མཐོང་
ན༑ གོ་རིམ་གྱི་ངེས་པ་སྤངས་ནས་ཅིག་ཆར་དུ་ཟད་པར་འགྱུར། དེ་གཉིས་གང་དུའང་མ་རེག་པའི་རྡོ་རྗེའི་མིག་ལྡན་རྩ་བཟང་པོ་འགའ་
ཞིག་ལ་དང་པོ་ནས་ངེས་པ་མེད་པའི་འཆར་ལུག་ཡེ་ཤེས་དག་པའི་སྣང་བ་མངོན་དུ་འགྱུར་བ་ཡོད་པས། ཚད་མཐའ་རྟེན་གྱིས་མན་ངག་ཁོ་
ནས་བཟུང་བ་གཅེས་སོ། །དེ་ལྟར་རིག་པ་གནད་དུ་བསྣུན་པས་ཡོན་ཏན་དཔག་མེད་འབྱུང་བ་ནི། འདས་རྗེས་ལས། སྒོ་ཡུལ་རླུང་གི་གནད་
བསྣུན་པས། །ཡུལ་ལ་ཡེ་ཤེས་མངོན་དུ་སྣང་། །ཞེས་སོ། །མ་བསྣུན་པའི་སྐྱོན་ནི། ཀློང་གསལ་ལས། གནད་གསུམ་བསྣུན་པར་མ་
བྱས་ན། །རིག་པའི་དོན་ལ་རེག་མི་འགྱུར། །ཞེས་སོ། །དགོས་ཆེད་ནི་གནས་སྐབས་སུ་རིག་པའི་ཡེ་ཤེས་མངོན་སུམ་དུ་གསལ་བས་མ་

༄༅། །རིག་པ་དང་བྲལ། ཚེའི་དུས་བྱས་ཀྱང་སྤྲུལ་པའི་སྐུར་གྲོལ། མཐར་ཐུག་སྣང་བཞི་མཐར་ཕྱིན་ནས་ལྷག་མེད་དུ་འགྲུབ་
པོ༑ །གཉིས་པ་སྒྲོན་བཞིའི་སྒྲ་དོན་བྱེ་བྲག་ཏུ་བཤད་པ་ནི། རང་ཤར་ལས། སྒྲོན་མ་རྣམ་བཞི་འདི་ལྟ་སྟེ། །ཐིག་ལེ་སྟོང་པའི་སྒྲོན་མ་དང་། །
རིག་པ་དབྱིངས་ཀྱི་སྒྲོན་མ་དང་། །ཤེས་རབ་རང་བྱུང་སྒྲོན་མ་དང་། །རྒྱང་ཞགས་ཆུ་ཡི་སྒྲོན་མ་རྣམས། །སེམས་ཅན་ཀུན་ལ་གནས་པའོ། །
ཞེས་དང་། མུ་ཏིག་ཕྲེང་བ་ལས། འགྲོ་བའི་ལུས་ལ་འཆར་བྱེད་སྒོ། །དེ་ཉིད་གཡས་གཉིས་གཡོན་གཉིས་དབུས། །སྒྲོན་མ་འབར་བའི་
ཚུལ་དུ་གནས། །ཐིག་ལེ་སྟོང་པའི་སྒྲོན་མ་དང་། །དག་པ་དབྱིངས་ཀྱི་སྒྲོན་མ་དང་། །ཤེས་རབ་རང་བྱུང་ཉིད་དང་ནི། །རྒྱང་ཞགས་ཆུའི་
སྒྲོན་མ་ནི། །མཐོང་བྱེད་ཡུལ་ལ་སྣང་བའོ། །ཞེས་པས། ལུས་དང་པོ་ཆགས་པའི་དུས་ན་ཆུའི་བྱེད་ལས་ཀྱིས་ཆགས་པའི་སྐྱེད་བྱེད་ཀྱི་

རྩའི་མདུད་པ་ན་སྒྲོན་མེའི་སྤྱན་དང་། འབྱུང་བའི་སྤྱན་གཉིས་སྔོན་དུ་ཆགས་ནས་འབྱུང་བའི་སྤྱན་ལས་ཕུང་པོར་གྲུབ་ཅིང་། སྒྲོན་མའི་
སྤྱན་ལས་ཡེ་ཤེས་ཀྱི་སྣང་བ་སྒྲོན་མ་བཞིར་སྨིན་པ་སྟེ། རྒྱང་ཞགས་ཆུའི་སྒྲོན་མ། དབྱིངས་རྣམ་དག་གི་སྒྲོན་མ། ཐིག་ལེ་སྟོང་པའི་
སྒྲོན་མ། ཤེས་རབ་རང་བྱུང་གི་སྒྲོན་མ་བཞིའོ། །དང་པོ་རྒྱང་ཞགས་ཆུའི་སྒྲོན་མ་ནི། །མིག་གི་ཨ་འབྲས་ཀྱི་དཀྱིལ་ན་རྩ་བ་མན་གྱི་རྭ
འདྲ་བ་རྩ་བ་ཕྲ་ཞིང་རྩེ་མོ་ཡངས་པ་གཉིས་ཡོད་པ་ནི་རྒྱང་ཞགས་ཀྱི་རྟེན་ཡིན་ལ། རྒྱང་ཞགས་དངོས་ནི་འོད་རྩ་སྟེ་ཡེ་ཤེས་ཀྱི་སྣང་བ་འཛིན་པ་
འདི་ཉིད་ཏེ། དེ་གཉིས་ནི་རྟེན་དང་བརྟེན་པའི་ཚུལ་ཅན་ཡིན་ལ། དེའང་འོད་གསལ་དྭངས་པའི་གཟུགས་བརྙན་དང་འཁྲུལ་སྣང་ས་རྡོའི་
སྣང་བ་རྒྱང་རིང་པོ་ན་འདུག་པ་འཛིན་ཞིང་། རྟོགས་ན་འཁོར་བའི་སྣང་རྟོག་རིང་དུ་འཕེན་པས་རྒྱང་ངམ། མ་རྟོགས་ན་མྱང་འདས་རིང་དུ་

༄༅། །འཕེན་པས་རྒྱང་ཞེས་བྱའོ། །རང་སྣང་མཐོང་དུས་མ་དག་པཆིངས་ལ། མ་རྟོགས་ན་འཁྲུལ་སྣང་ལ་ཞེན་ནས་རང་
རིག་འཆིངས་པས་ཞགས་ཏེ། ཐག་པ་དང་ཆོས་མཚུངས། ཐག་པའི་སྤུ་རེ་རེ་བས་འཆིངས་མི་ནུས་ཀྱང་། མང་པོ་ཚོགས་པས་འཆིངས་
ནུས་ལྟར་འཁྲུལ་པའི་གཟུང་འཛིན་དཔྱད་ན་གཞི་མེད་ཡིན་ཡང་། མ་བརྟག་ན་འཁྲུལ་པས་རང་རིག་འཆིངས་སོ། །ཆུ་ནི་སྣང་བ་ལ་ཞེན་པ་མེད་
པར་ནང་ཏིང་ངེ་འཛིན་གྱི་དགའ་བདེས་བརླན་པས་དང་། ཆུའི་དྭངས་མ་འདུས་པ་ལ་བརྟེན་པས་ཀྱང་ཆུ་ཞེས་བྱའོ། །གཟུག་སྣང་དབང་ཤེས་ལ་
གསལ་བ་དང་། འོང་སྣང་གོང་འཕེལ་དུ་ཤར་བས་སྒྲོན་ཞེས་དང་། དབྱིངས་རིག་གི་སྣང་བ་བསྐྱེད་པའི་གཞི་མའམ། དྭངས་མའི་དབང་པོ་
གཟུགས་ཅན་བལྟ་བའི་རྟེན་གཞི་བྱེད་པས་ཀྱང་མ་ཞེས་བྱའོ། །གཉིས་པ་དབྱིངས་རྣམ་དག་གི་སྒྲོན་མ་ནི། ཕྱི་ནང་གཉིས་ལས། ཕྱི་

ནམ་མཁའ་དག་པའི་དཀྱིལ་ནས་འོད་གདངས་སྔོ་རི་བ་གཅིག་ཐོག་མར་སྣང་ཞིང་། ནང་དེ་ལས་མཆེད་པ་ལྟར་ཤར་ཏེ། འོད་ལྔའི་ཁ་དོག་
ལྔར་གསལ་བའི་ཕྱིར། རིག་པའི་རང་འོད་སྐུ་དང་ཐིག་ལེའི་རྣམ་པ་འཆར་བའི་གཞིར་བྱེད་པས་དབྱིངས། ཡུལ་དུ་སྣང་བ་ལ་དྲི་མ་མེད་
པས་རྣམ་པར་དག་པ། ལུ་གུ་རྒྱུད་གོ་རར་བཟུང་ནས་སྣང་རིག་གསལ་བར་བྱེད་པས་སྒྲོན་མའམ། སྣང་བ་འདི་མཐོང་དུས། ལས་
དང་བག་ཆགས་ཀྱི་མུན་པ་སེལ་བོའི་ཆ་ནས་སྒྲོན་མ་ཞེས་བྱའོ། །འདི་ཐིག་ལེ་འོད་ཁྱིམ་ཡིན་པས་འགུལ་འཕྲིག་ཤས་ཆུང་ངོ་། །གསུམ་
པ་ཐིག་ལེ་སྟོང་པའི་སྒྲོན་མ་ནི། རྫིང་བུར་རྡོ་བོར་བའམ་ཕུབ་ཀྱི་སྦ་འཁོར་ལྟ་བུ། ཐིག་ལེ་ཟླུམ་པོ་འོད་ལྔའི་མུ་ཁྱུད་ཅན། བཀྲག་
མདངས་རང་གསལ་ཤིན་ཏུ་དྭངས་པ་ཡུངས་འབྲུའམ་སྲན་མའི་འབྲུ་ཙམ་ཚུན་ཆད་ཤར་བའོ། །དེའང་ཐིག་ལེ་ཞེས་པ། གཞི་གནས་

༄༅། །ཀྱི་ཡེ་ཤེས་ཏེ། དེ་ཉིད་མངོན་དུ་སྣང་ཡང་། ཀ་དག་གི་ཡེ་ཤེས་སུ་གནས་པས་རང་བཞིན་ལྷུན་གྲུབ་སྤྲོས་བྲལ་ཕྱོགས་རིས་
ལས་འདས་ཏེ། ཀུན་ཁྱབ་ཡེ་ཤེས་སུ་གནས་པས་མི་འགྱུར་བའི་གཞིའོ། །སྟོང་པ་ནི་མཚན་ཉིད་འཛིན་པའི་ཡེ་ཤེས་སུ་སྣང་བས་དངོས་པོ་རང་
རྒྱུད་དུ་འཛིན་པའི་ཆོས་ཀྱིས་སྟོང་སྟེ། སྟོང་ཉིད་འོད་གསལ་གྱི་འཆར་གཞི་མེ་ལོང་ལྟ་བུའི་ཡེ་ཤེས་སུ་གསལ་ལ། ཕྱོགས་དང་རིས་མཐའ་དང་
དབུས་མི་དམིགས་པར་སྟོང་པས་མཉམ་པ་ཉིད་ཀྱི་ཡེ་ཤེས་སུ་གནས་ལ། སྟོང་ཉིད་ཕྱོགས་རིས་མེད་པའི་ངང་ལ་བློ་རྟོག་ཐ་དད་ཀུན་ནུབ་ནས་
སོ་སོར་རྟོག་པའི་ཡེ་ཤེས་སུ་མ་འགགས་ཤིང་། སྟོང་པ་འབད་རྩོལ་ལས་འདས་པས་བྱ་བ་གྲུབ་པའི་ཡེ་ཤེས་སུ་གྲོལ་ཏེ། སྟོང་ཉིད་གཅིག་གི་
དཀྱིལ་འཁོར་ལས་མ་གཡོས་པས་ཆོས་དབྱིངས་ཡེ་ཤེས་སུ་འདུག་པས། སྤྲོས་པ་དང་བྲལ་བའི་ཡེ་ཤེས་ཞེས་བྱའོ། །སྒྲོན་མ་ནི་ཤེས་པས་

བསྡུས་པའི་ཡེ་ཤེས་སོ། །ཡང་ན། རང་གནས་འོད་ཟླུམ་དེ་མི་འགྱུར་བས་ཐིག །ཡུལ་ལ་ཁྱབ་པར་གདལ་བས་ལེ། ངོ་བོ་ངོས་བཟུང་
དུ་མེད་པས་སྟོང་། སྟོང་པའི་རང་བཞིན་རང་འོད་ལྔར་འབར་བས་སྒྲོན་མ་ཞེས་བྱའོ། །བཞི་པ་ཤེས་རབ་རང་བྱུང་གི་སྒྲོན་མ་ལ། སྤྱི་
བོ་བོའི་སྒྲ་དོན་དང་། བྱེ་བྲག་རང་མདངས་ཀྱི་སྒྲ་དོན་ནོ། །དང་པོ་ངོ་བོའི་སྒྲ་དོན་ནི། སྒྲོན་མ་ཀུན་གྱི་ཤེས་བྱེད་དགོངས་པ་ཆོས་ཉིད་སྟོང་
གསལ་རང་གནས་ཤེས་པའི་རྩལ་དང་བཅས་པ་སྟེ། ཐབས་སུ་སྒྲོན་མ་སྔ་མ་གསུམ་མ་འགུལ་བར་གཏད་པས། ནང་དུ་རང་རིག་དྭངས་
སངས་ཕྱེད་པ་རང་གནས་ཀྱི་དགོངས་པ་ཀློང་རྡོལ་གྱི་ཤེས་རབ་དང་བཅས་པའོ། །དེའང་ནང་དུ་རང་གནས་ལྷུན་གྲུབ་ཀྱི་དགོངས་པ་ཤེས་
དུས་ཕྱི་སྣང་བ་རང་སྣང་ཟང་ཐལ་དུ་ཤེས་ཏེ། ཆོས་ཐམས་ཅད་ཀྱི་སྤྱི་སྟོང་ཞིང་བདག་མེད་པར་ཤེས་ལ། རང་གི་ཡེ་ཤེས་ཀྱི་ཚད་རྣམས་

༄༅། །ཤེས་པས་ཤེས་ཞེས་བྱ། རབ་ནི་ཀུན་གྱི་རྟོག་དཀའ་བའི་དགོངས་པ་མ་བཙལ་རང་ལས་རྙེད་པས་ཆེས་འཕགས་པས་
རྩེ་མོར་གྱུར་པ་དང་། ཡེ་ནས་རང་ལ་ཡོད་པའི་ནོར་བུ་རྙེད་པས་རང་ཞེས་བྱ་ལ། རང་ཤར་འགག་མེད་དུ་བྱུང་བས་བྱུང་ཞེས་དང་། ཆོས་
རྣམས་གསལ་བར་ཤེས་པས་སྒྲོན། རང་སྣང་རང་ངོར་རིག་པས་ཁྱབ་ཅིང་ཤེས་པས་མ་ཞེས་བྱའོ། །གཉིས་པ་བྱེ་བྲག་ཤེས་རབ་ཀྱི་རང་
མདངས་ནི། རྒྱང་ཞགས་གཟིགས་སྟངས་ཀྱི་གནད་ལས་ཐིག་ལེ་སྟོང་སྒྲོན་ལ་གཏད་དུས་ནང་གི་རིག་པ་རང་སངས་རང་གསལ་གི་གདངས་
རྡོ་རྗེ་ལུག་རྒྱུད་ཀྱི་སྣང་བ་གོང་ལྟར་ཤར་བ་སྟེ། རིག་པ་ནི་ངོ་བོ་རང་བཞིན་ཐུགས་རྗེ་གསུམ་དབྱེར་མི་ཕྱེད་པ་གཞི་གནས་དང་། དེའི་གདང་
འོད་རྩ་དྭངས་པའི་སྣང་བ་ལས་གསེར་གྱི་སྐུད་པ་ལྟ་བུ་བྲེང་ཆགས་ལ་འཁྱོག་མཚམས་ཐིག་ལེ་སྦྲེལ་བ་ལ་བྱའོ། །རྡོ་རྗེ་ནི་སངས་རྒྱས་དང་

སེམས་ཅན་ལ་ངོ་བོ་བཟང་ངན་མེད་པར་མཉམ་ཞིང་མི་འགྱུར་བར་གནས་པའི་ཆ་ནས་བཞག་ལ། ལུ་ནི་དཔེར་ན་ཆུའི་ལུ་ཡ་བཟང་པོ་
ལས་ཆུ་འཕེལ་འགྲིབ་མེད་པར་འབྱུང་བ་ལྟར། སྐུ་དང་ཡེ་ཤེས་ཀྱི་འཕེལ་སྒོ་སྣ་ཚོགས་སུ་ལམ་སྣང་མ་རྫོགས་ཀྱི་བར་ལ་དེ་ལས་
འཆར་བར་བྱེད་པའོ། །གུ་ནི་དེ་ཉིད་ཀྱི་ནང་དུ་ཆོས་ཉིད་ཕྱིན་ཅི་མ་ལོག་པའི་ལྟ་བ་དང་སྒོམ་པ་འགུགས་པར་བྱེད་ལ། རྒྱུད་ནི་འཁོར་
འདས་ལ་ཁྱབ་ཅིང་སྣང་བ་དེའི་ཚོགས་རྣམས་ལས། སྐུ་དང་ཐིག་ལེ་འཕྲོ་བ་དང་མཆེད་པ་དང་ལུ་བ་ལ་སོགས་པ་གསལ་བར་བྱེད་
པའོ། །གསུམ་པ་མངོན་སུམ་རིག་པའི་རང་ངོ་སྤྲད་པ་ལ། ངོ་སྤྲོད་དངོས་དང་། སྤྲོ་བ་བསྐྱེད་པའོ། །དང་པོ་ངོ་སྤྲོད་དངོས་ལ། 
ཀློང་གསལ་ལས། ངོ་སྤྲོད་བླ་མས་རྒྱས་པར་གདབ། །ཅེས་པས། འདི་ལ་སྤྱི་དང་བྱེ་བྲག་གཉིས་ལས། དང་པོ་ནི། ངོ་སྤྲོད་ཀྱི་

༄༅། །ཁང་པ་ཕྱོགས་ཕྱེད་པར་སྔ་དྲོ་ཉི་མའི་ཟེར་དང་ལྡན་པའི་དུས་སུ། ཚོགས་གཏོར་བཤམས་ལ་མཆོད་ཅིང་། གསོལ་བ་
གདབ་པ་དང་། བྱིན་འབེབས་རྣམས་ཁྲེགས་ཆོད་ཀྱི་སྐབས་ལྟར་བྱས་ནས། སློབ་མ་སྒོ་གསུམ་གྱི་གནད་འཆིངས་སུ་བཅུག་ལ། སྔར་
བཞིན་འོད་གསལ་གྱི་སྣང་བ་རྣམས་མཚོན་པར་བྱས་ནས་རྡོ་རྗེ་སེམས་དཔའི་མེ་ལོང་བསྟན་ནས་གཏེར་གཞུང་གི་ཤེལ་རྔོའི་ངོ་སྤྲོད་རྒྱས་པའམ། 
ཡང་ན། ཀྱཻ་ སྐལ་ལྡན་རྣམས་འདི་ལྟར་ཤེས་པར་གྱིས་ཤིག །དེའང་སྔར་ཆོས་ཐམས་ཅད་ཀྱི་ཆོས་ཉིད་ཀ་ནས་དག་ཅིང་སྤྲོས་པ་དང་
བྲལ་བའི་ཡེ་ཤེས་ཁྲེགས་ཆོད་ཀྱི་ལམ་གྱིས་མཚོན་པར་བྱས་པ་དེ་ཡིེན། འདིར་ནི་ལྷུན་གྲུབ་ཀྱི་ཡེ་ཤེས་མངོན་སུམ་གྱི་ལམ་གྱིས་མཚོན་པར་
བྱེད་པ་ཡིན་ལ། དེའང་ངོ་སྤྲོད་བྱ་བ་ནི། ཆོས་གཞན་ནས་བདེ་གཤེགས་སྙིང་པོ་དང་། རྒྱུའི་རྒྱུད་སོགས་སུ་བཤད་པ་དེ། འདིར་ནི་

སངས་རྒྱས་ཐམས་ཅད་དང་དབྱེར་མེད་པའི་རིག་པའི་ཡེ་ཤེས་འདུས་མ་བྱས་ཤིང་ལྷུན་གྱིས་གྲུབ་པ། གཞོན་ནུ་བུམ་པ་སྐུའི་བདག་ཉིད་ཅན་དུ་
ཡེ་ནས་གསལ་འགྲིིབ་མེད་པར་བཞུགས་པ་དེ་ཉིད་སྒོ་གསུམ་གྱི་གནད་ཀྱིས་གཞི་བཟུང་། གནང་རྣམ་པ་བཞིས་མཚོན་པར་བྱས་པས། 
སྙིང་ནང་གི་དབྱིངས་རྣམ་པར་དག་པའི་སྒྲོན་མ་འོད་ལྔ་ལྷུན་གྲུབ་ཏུ་ཡོད་པ་དེ་ཉིད། མིག་ནི་ནམ་མཁའི་ཁམས་སུ་བལྟ། །ཞེས་ཡི་
གེ་མེད་པ་ལས་གསུངས་པ་ལྟར། རྒྱང་ཞགས་ཆུའི་སྒྲོན་མའི་ལམ་ནས་གསལ་བའི་སྣང་བ། ཕྱིའི་ནམ་མཁའ་སྟོང་པ་མེ་ལོང་ལྟ་བུ་
ལ༑ ནང་གི་ནམ་མཁའ་རྣམ་དག་སྒྲོན་མའི་གདངས་བྱད་བཞིན་དུ་ཤར་བ་ནི་ནམ་མཁའི་འཇའ་ཚོན་ལྟ་བུའི་འོད་ཁྱིམ་དུ་སྣང་བ་འདིའོ། །
དེའི་ནང་དུ་ཐིག་ལེ་སྟོང་པའི་སྒྲོན་མའི་རྟགས་འོད་ཀྱི་འཁོར་ལོ་གསལ་ཞིང་དྭངས་པར་སྣང་བ་འདིའོ། །དེའི་ནང་དུ་རིག་པའི་སྐུ་ཡོད་

༄༅། །པའི་རྟགས་སུ་རྡོ་རྗེ་ལུ་གུ་རྒྱུད་དུ་སྣང་བ་འདིའོ། །དེའང་དབྱིངས་རིག་འདུ་འབྲལ་མེད་པ་ནི་ཉི་མ་དང་། འོད་ཟེར་
གྱི་ཚུལ་དུ་གནས་པའོ། །ཐུགས་རྗེ་རང་བྱུང་གི་ཡེ་ཤེས་རང་གསལ་ཆེན་པོ་ཤེས་རབ་རང་བྱུང་གི་སྒྲོན་མེའི་རྟགས་སུ་འོད་གསལ་གྱི་སྣང་བ་འདི་
དག་ལྟོས་ལ་མཉམ་པར་ཞོག་ཅིག །དེ་ནི་ཤེས་པ་རང་གསལ་སྣང་སྟོང་འཛིན་མེད་དུ་སྣང་བ་འདི་རང་ཡིན་ནོ། །དེ་ཡང་ངོ་བོའི་རྟགས་སུ་
སྐྱེ་མེད་སྤྲོས་པ་དང་བྲལ་བ། རང་བཞིན་གྱི་རྟགས་སུ་འོད་སྣང་སྣ་ཚོགས་གསལ་བ། ཐུགས་རྗེའི་རྟགས་སུ་ཤེས་པ་གསལ་སྟོང་དུ་འཆར་
བ་འདི་ཁོ་ན་གདོད་མའི་མགོན་པོ་ཀུན་ཏུ་བཟང་པོ་འོད་མི་འགྱུར་བ་ཉིད་སྙིང་དབུས་ན་སྐུ་གསུམ་འདུ་འབྲལ་མེད་པའི་དགོངས་པ་ལ་བཞུགས་པ་
ཤེས་པར་གྱིས་ཤིག །དེའང་ཀློང་གསལ་ལས། རིག་པ་རྡོ་རྗེ་ལུ་གུ་རྒྱུད། །མཐོང་བ་ཙམ་གྱིས་ཤེས་པ་དང་། །ཤེས་པ་ཙམ་གྱིས་རྟོགས་

པ་དང་། །རྟོགས་པ་ཙམ་གྱི་གྲོལ་བར་འགྱུར། །ཞེས་དང་། ཐལ་འགྱུར་ལས། རང་གི་རང་བཞིན་གཤིས་ཀྱི་གནད། །བརྗོད་
པའི་ཚིག་གིས་མ་ཡིན་པར། །དབང་པོའི་ཡུལ་ལ་གསལ་སྣང་བས། །གཅེར་མཐོང་གྲོལ་བའི་བདག་ཉིད་དོ། །ཞེས་གསུངས་པ་
བཞིན་ནོ། །གཉིས་པ་བྱེ་བྲག་ལྡོག་ཆས་དབྱེ་བའི་ངོ་སྤྲོད་ལ། སྐུ་གསུམ་དུ་ངོ་སྤྲད་པ། མཆོག་གསུམ་དུ་ངོ་སྤྲད་པ། ལྔ་ཚན་བདུན་
དུ་ངོ་སྤྲད་པའོ། །དང་པོ་སྐུ་གསུམ་དུ་ངོ་སྤྲད་པ་ནི། ཐོག་མར་ཡེ་ཤེས་ལྔའི་རང་མདངས་ལས་གྲུབ་པས་རང་གི་སྒོ་གསུམ་སྐུ་གསུམ་
དུ་ལྷུན་གྱིས་གྲུབ་པའི་ཕྱིར། དེ་ཕྱིན་ཆད་ལུས་སྐུ་གསུམ་གྱི་བཞུགས་སྟངས་གསུམ་དང་། ངག་བརྗོད་མེད་ཆོས་སྐུའི་ངང་དང་། སེམས་
སྐྱེ་མེད་བསམ་ཡུལ་ལས་འདས་པའི་དོན་ལས་མི་འདའ་བར་བྱེད་པས་སྐུ་གསུམ་རང་ལ་ཚང་སྟེ། ཐལ་འགྱུར་ལས། གཞན་ཡང་

༄༅། །ཁམས་གསུམ་སེམས་ཅན་ཀུན། །ལུས་ངག་ཡིད་ལས་མ་འདས་པས། །སྐུ་གསུམ་གཞན་ནས་བཙལ་མི་དགོས། །
ཞེས་སོ། །གཉིས་པ་མཆོག་གསུམ་དུ་ངོ་སྤྲད་པ་ནི། སེམས་ཉིད་གཞིའི་སངས་རྒྱས། སྒྲ་ཚིག་ལས་འདས་པ་དོན་གྱི་དམ་ཆོས། གཡོ་
འགུས་དང་བྲལ་བ་སྙིང་པོའི་དགེ་འདུན་ཏེ། ཀློང་གསལ་ལས། སངས་རྒྱས་ཆོས་དང་དགེ་འདུན་ནི། །ཡེ་རྫོགས་རང་གི་ལུས་ལ་གནས། །
ཞེས་སོ། །གསུམ་པ་ལྔ་ཚན་བདུན་དུ་ངོ་སྤྲད་པ་ནི། ཀློང་གསལ་ལས། རང་བྱུང་རིག་པའི་རང་རྩལ་ལས། །སྐུ་ལྔ་དང་ནི་ཡེ་ཤེས་ལྔ། །
རིགས་ལྔ་འོད་ལྔ་རླུང་ནི་ལྔ། །ཤེས་རབ་ལྔ་ལ་སོགས་པར་གནས། །ཞེས་པས། དང་པོ་སྐུ་ལྔ་ནི། དེ་ལྟར་གནད་ཀྱི་མཐོང་བའི་རིག་པ་
རྡོ་རྗེ་ལུ་གུ་རྒྱུད་སྐུ་དང་ཡེ་ཤེས་ཀྱི་རང་མདངས་འོད་དང་ཐིག་ལེར་སྣང་བ་འདི་རང་ངོ་འོད་གསལ་དུ་སྣང་བས་རྣམ་སྣང་། དེ་ཉིད་འཕོ་འགྱུར་མེད་ 

པས་མི་བསྐྱོད་རྡོ་རྗེ། འོད་གསལ་འཕེལ་ཆ་དང་བཅས་པས་རིན་ཆེན་འབྱུང་ལྡན། འོད་སྣང་ཚད་མེད་པས་སྣང་བ་མཐའ་ཡས། མ་
བཙལ་རང་ལ་རྫོགས་པས་དོན་ཡོད་གྲུབ་པའི་སྐུ་སྟེ་གཞི་དེར་སྣང་གཟུང་འཛིན་དང་བྲལ་བས་སྟོང་གསལ་དུ་བསྒོམ་པ་ལམ། རིགས་ལྔ་
སོ་སོའི་སྐུར་གསལ་དུས་འབྲས་བུའོ། །གཉིས་པ་ཡེ་ཤེས་ལྔར་ངོ་སྤྲད་པ་ནི། འོད་གསལ་དེ་ཉིད་དྲི་མ་མེད་ཅིང་། སྐུའི་འཆར་
གཞི་བྱེད་པས་མེ་ལོང་། དེ་ཉིད་དབྱེར་མེད་པས་མཉམ་ཉིད། དེ་ལ་བློའི་བྱེ་བྲག་སོ་སོར་འཆར་བས་སོར་རྟོག་དེ་ཉིད་མ་བཙལ་ལྷུན་
གྱིས་གྲུབ་པས་བྱ་གྲུབ། དེ་རྣམས་ཡེ་སྟོང་རྩ་བ་དང་བྲལ་བས་ཆོས་དབྱིངས་ཡེ་ཤེས་ཏེ་གཞི། དེ་ཉིད་གསལ་སིང་ངེར་སྒོམ་པ་ལམ། 
དེ་མཐར་ཕྱིན་ནས་སྣང་སྲིད་འོད་སྣང་དུ་ཤར་བ་འབྲས་བུའོ། །གསུམ་པ་རིགས་ལྔར་ངོ་སྤྲད་པ་ནི། འོད་གསལ་གྱི་སྣང་བ་དེ་དེ་བཞིན་

༄༅། །གཤེགས་པ་ཐམས་ཅད་ཀྱི་གཤེགས་ཤུལ་ཡིན་པས་དེ་བཞིན་གཤེགས་པའི་རིགས། ངོ་བོ་འཕོ་འགྱུར་མེད་པས་རྡོ་རྗེ། 
ཡོན་ཏན་ཕུན་སུམ་ཚོགས་པས་རིན་པོ་ཆེ། སྐྱོན་གྱིས་མ་གོས་པས་པདྨ། དེ་གོམས་པ་ན་ལྷག་མེད་འགྲུབ་པས་ལས་ཀྱི་རིགས་ཏིེ་གཞི་
དེའི་ངང་ལ་ཡེ་རེ་ལྦལ་ལེ་བསྒོམ་པ་ལམ། མཐར་ཕྱིན་ནས་ཕྱིར་མི་ལྡོག་པ་འབྲས་བུའོ། །བཞི་པ་འོད་ལྔར་ངོ་སྤྲད་པ་ནི། འོད་གསལ་
དེ་དག་དྲི་མ་མེད་པས་དཀར་པོ། ཡོན་ཏན་རྫོགས་པས་སེར་པོ། མ་བཙལ་བཞགས་པས་དམར་པོ། བྱ་རྩལ་རྫོགས་པས་ལྗང་གུ། མི་
འགྱུར་བརྟན་པས་མཐིང་ག་སྡེ་གཞི་དེ་ཉིད་སྒོམ་པ་ལམ་མཐར་ཕྱིན་པ་འབྲས་བུའོ། །ལྔ་པ་རླུང་ལྔར་ངོ་སྤྲད་པ་ནི། འོད་གསལ་གྱི་སྣང་བ་
འདི་ཡེ་ཤེས་ཀྱི་དྲོད་དང་མ་བྲལ་བས་མེ་མཉམ་གྱི་རླུང་། འཁོར་འདས་ཀྱི་སྲོག་འཛིན་པ་སྲོག་འཛིན་གྱི་རླུང་། དེ་ཉིད་གོམས་པས་འཁོར་འདས་

སོ་སོར་དྭངས་སྙིགས་འབྱེད་པས་དྭངས་སྙིགས་འབྱེད་པའི་རླུང་། ཀུན་ལ་སྙོམས་པར་བརྡལ་བས་ཁྱབ་བྱེད་ཀྱི་རླུང་། འཁོར་བའི་སྲོག་
བཅད་ནས་མྱ་ངན་ལས་འདས་པར་བྱེད་པས་སྙིང་རྗེ་མེད་པ་བསྐལ་པ་ལས་ཀྱི་རླུང་སྟེ་གཞི་དེ་ཉིད་བསྒོམ་པར། མཐར་ཕྱིན་པ་འབྲས་བུའོ། །
དྲུག་པ་ཤིས་རབ་ལྔར་ངོ་སྤྲད་པ་ནི། འོད་གསལ་གྱི་ཆོས་ཉིད་རྟོགས་མ་རྟོགས་ལས་འཁོར་འདས་སུ་འབྱེད་པས་འབྱེད་པའི་ཤེས་རབ། 
ཡེ་ཤེས་སུ་སྡུད་པས་སྡུང་པའི་ཤེས་རབ། ཀུན་ལ་ཁྱབ་པས་ཁྱབ་བྱེད་ཀྱི་ཤེས་རབ། འོད་སྣང་འགྲོ་འོང་དང་བཅས་པ་བསྐྱོད་པས་བསྐྱོད་
པའི་ཤེས་རབ། དེ་ཉིད་རྟོགས་ན་འཁོར་བ་ལས་སྒོལ་བས་སྒྲོལ་བའི་ཤེས་རབ་སྟེ་གཞི། དེ་ཉིད་བསྒོམ་པ་ལམ། མཐར་ཕྱིན་པ་འབྲས་
བུའོ། །བདུན་པ་མཁའ་འགྲོ་ལྔར་ངོ་སྤྲད་པ་ནི། འོད་མཐིང་ག་སངས་རྒྱས་མཁའ་འགྲོ། དཀར་པོ་རྡོ་རྗེ་མཁའ་འགྲོ། སེར་པོ་རིན་

༄༅། །ཆེན་མཁའ་འགྲོ། དམར་པོ་པདྨ་མཁའ་འགྲོ། ལྗང་གུ་ལས་ཀྱི་མཁའ་འགྲོ་སྟེ་གཞི། དེ་ཉིད་བསྒོམ་པ་ལམ། མཐར་ཕྱིན་
པ་འབྲས་བུ་སྟེ། ཀློང་གསལ་ལས། སྟོང་གསལ་རིག་པའི་ཡེ་ཤེས་ནི། །མཁའ་འགྲོ་རྣམ་པ་ལྔར་གནས་སོ། །ཞེས་སོ། །མདོར་ན་
དབྱིངས་སྟོང་གསལ་འདུས་མ་བྱས་པ་ཤེས་རབ་དང་། ཀ་དག་རྣམ་པར་དག་པ་རིག་པའི་རང་བཞིན་འོད་གསལ་ཆེན་པོ་ཐབས་ཏེ། ལྷུན་གྲུབ་ཀྱི་
ངོ་བོ་སྣང་སྟོང་འདུ་འབྲལ་མེད་པ་ཡིན་ཏེ། ནོར་བུ་ཕྲ་བཀོད་ལས། དབྱིངས་ཀྱི་རང་བཞིན་ཤེས་རབ་སྐུ། །རིག་པའི་རང་བཞིན་ཐབས་ཀྱི་སྐུ། །
འདུ་འབྲལ་མེད་པའི་ཚུལ་དུ་གནས། །ཞེས་པ་དང་། དེ་ལྟར་སྣང་བ་དེའང་། ཀུན་རྫོབ་སྣང་ཚུལ་འདུས་བྱས་འཇིག་པའི་ཆོས་སུ་མེད་དེ།
དོན་དམ་འདུས་མ་བྱས་པ་ཆོས་ཉིད་འགྱུར་བ་མེད་པའི་གནས་ལུགས་ཉིད་ཡིན་ཏེ། སྒྲོན་མ་སྣང་བྱེད་ལས། དེ་ལྟར་སྣ་ཚོགས་ཤར་བ་དེ། །

བྱས་ཤིང་བསྒོམ་པ་འབྱུང་བ་མིན། །ཡེ་ཉིད་ནས་ནི་གཞི་གནས་པའོ། །ཞེས་པས་ཡེ་ནས་མ་བྱས་ཤིང་རང་བྱུང་རང་ཤར་སྐུ་གསུམ་འདུ་འབྲལ་
མེད་པ་འོད་གསལ་གྱི་དཀྱིལ་འཁོར་ཞལ་མཐོང་བ་ཡིན་པ་སྒོམ་པ་ལ་བརྩོན་པར་གྱིས་ཤིག །ཅེས་བརྗོད་དོ། །གཉིས་པ་སྤྲོ་བ་བསྐྱེད་པ་ནི། 
འོ་རིགས་ཀྱི་བུ། དེ་ལྟར་བཞུགས་པའི་ཆོས་ཉིད་རྣམས་བློས་རྣམ་པར་བཏགས་ཤིང་རྩ་རླུང་འཛིན་རྩོལ་གྱི་རྟེན་འབྲེལ་ལས་བྱུང་བའི་སྟོང་
གཟུགས་ཤེས་ཉམས་ཡིད་དཔྱོད་ཀྱིས་བརྟགས་པའི་བློའི་རི་མོ་ཅན་མ་ཡིན་པར། གདོད་ནས་གྲུབ་པའི་སྣང་ཉམས་ཆོས་ཉིད་མངོན་སུམ་མི་
བསླུ་བའི་བདག་ཉིད་ཅན་འདི་མཐོང་ནས། མི་འབྲལ་བའི་ངང་ལས་སྣང་བཞིའི་འོད་གསལ་ལ་སྤྱོད་པ་ནི། སྒྲོན་མ་སྣང་བྱེད་ལས། ཡེ་
ནས་དེ་ལྟར་ཤར་ནས་ཡོད། །སྐྱེས་བུའི་རྩོལ་བས་བྱུང་བ་མིན། །དཀྱིལ་འཁོར་དེ་ཡིན་ལྷ་དེ་རང་། །སྔགས་དང་ཕྱག་རྒྱ་མཆོད་པ་དེ། །

༄༅། །བསྐྱེད་དང་རྫོགས་པའི་རིམ་པ་དེ། །སངས་རྒྱས་སེམས་ཅན་འཁོར་འདས་ཡིན། །དབང་དང་སྡོམ་པ་དམ་ཚིག་ཡིན། །
རང་གི་བླ་མ་ལྷ་ཡང་ངོ་། །ཞེས་སོ། །དེའི་ཕྱིར་དབྱིངས་སྣང་ཐིག་ལེའི་ངབུས་སུ་རྡོ་རྗེ་ལུ་གུ་རྒྱུད་ཀྱི་སྣང་བ་དང་མི་འབྲལ་བ་ནི་ཡོན་ཏན་ཚད་མེད་པ་
སྟེ༑ ནོར་བུ་ཕྲ་བཀོད་ལས། སངས་རྒྱས་ཐམས་ཅད་ཀྱི་ཐུགས་ལ་བལྟ་བར་འདོད་ན་རྡོ་རྗེ་ལུ་གུ་རྒྱུད་ཀྱི་སྐུ་ལ་ལྟོས་ཤིག །སངས་ཐམས་ཅད་
ཀྱི་དགོངས་པ་ཐུགས་སུ་ཆུད་པར་འདོད་ན་རྡོ་རྗེ་ལུ་གུ་རྒྱུད་དང་མ་འབྲལ་ཅིག །ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འདོད་ན་རྡོ་རྗེ་ལུ་གུ་
རྒྱུད་ཀྱི་འདུག་ཚུག་ལ་ལྟོས་ཤིག །གསང་བའི་ཡེ་ཤེས་ཐམས་ཅད་ལ་མཁས་པར་འདོད་ན་རྡོ་རྗེ་ལུ་གུ་རྒྱུད་ཀྱི་ཟེར་ལ་ལྟོས་ཤིག །ལྟ་སྒོམ་སྤྱོད་པ་
གསུམ་འདུ་འབྲལ་མེད་པར་འདོད་ན་རྡོ་རྗེ་ལུ་གུ་རྒྱུད་ཀྱི་སྐུ་ལ་མ་ཡེངས་ཤིག །ཆོས་ཐམས་ཅད་ཀྱི་གཞལ་ཡས་ཁང་འཛིན་པར་འདོད་ན་དབྱིངས་

དང་རིག་པའི་དོན་ཁོང་དུ་ཆུད་པར་གྱིས་ཤིག །རྡོ་རྗེ་སེམས་དཔའི་གདུང་འཛིན་པར་འདོད་ན་རིག་པ་རྡོ་རྗེ་ལུ་གུ་རྒྱུད་ཀྱི་སྐུ་དང་མ་བྲལ་ཅིག །
ཅེས་གསུངས་ལ། འདི་ལྟ་བུའི་ཆོས་ཉིད་རིག་པ་མངོན་སུམ་གྱི་དོན་མཐོང་བ་འདི་རང་བྱུང་གི་རིག་པ་ཐིག་ལེ་ཉག་གཅིག་ཆོས་ཉིད་མངོན་
སུམ་གྱི་སྣང་བ་ཞེས་བྱ་བ་ཡིན་ནོ། །སངས་རྒྱས་དང་བྱང་ཆུབ་སེམས་དཔའ་བླ་མ་ཡེ་དམ་ཌཱ་ཀི་ཐམས་ཅད་ཀྱི་ཞལ་མངོན་སུམ་དུ་
མཐོང་བ་ཞེས་བྱའོ། །སྐུ་གསུམ་ཡེ་ཤེས་ལྔ་མངོན་དུ་གྱུར་པ་ཞེས་བྱའོ། །ལས་དང་བག་ཆགས་སྡིག་སྒྲིབ་མ་རིག་པ་ཐམས་ཅད་
དག་པ་ཞེས་བྱའོ། །ཉོན་མོངས་པ་ཆོས་ཉིད་དུ་ཤར་བ་ཞེས་བྱའོ། །ལས་དང་སྐལ་བར་ལྡན་པ་ཞེས་བྱའོ། །བསོད་ནམས་ཀྱི་ཚོགས་
རྫོགས་པ་ཞེས་བྱའོ། །སངས་རྒྱས་ཐམས་ཅད་ཀྱི་དབང་དུས་གཅིག་ལ་ཐོབ་པ་ཞེས་བྱའོ། །རིག་པ་རྩལ་གྱི་དབང་ཐོབ་པ་ཞེས་བྱའོ། །

༄༅། །དུས་དེ་རིང་ནས་སངས་རྒྱས་ཀུན་ཏུ་བཟང་པོ་རིགས་ལྔའི་སངས་རྒྱས་དང་ཁྱོད་ལ་ཁྱད་པར་རྡུལ་ཙམ་ཡང་མེད་དོ། །ཞེས་
བསྔགས་པ་བརྗོད་ལ་སྤྲོ་བ་བ་སྐྱེད་དོ། །བཞི་པ་ཉམས་སུ་ལེན་པའི་གནད་འགག་བསྟན་པ་ལ། ཉམས་ལན་གི་གནད་སྤྱིར་བསྟན་པ། 
བཞག་ཐབས་བཞི་བྱེ་བྲག་ཏུ་བཤད་པ། རྣལ་འབྱོར་བཞིའི་རང་ཐོག་ཏུ་དབབ་པའོ། །དང་པོ་ཉམས་ལེན་གྱི་གནང་སྤྱིར་བསྟན་པ་ནི། རང་
བྱུང་གི་ཡེ་ཤེས་ཀུན་ལ་ཁྱབ་ཀྱང་ཉམས་སུ་མ་བླངས་ན་མངོན་དུ་མི་འགྱུར་བ་སྟེ། འདིའི་གནད་དུ་ཁྲེགས་ཆོད་ཀྱི་དོན་ངོ་འཕྲོད་པར་བྱེད་པ་གནད་
ཆེ༑ དེའི་ཆ་རྐྱེན་དུ་སྔོན་འགྲོའི་རིམ་པ་རྣམས་རྩལ་འབྱོངས་པ་གནད་ཆེ། དེ་ལ་ནི། གཞི་ལ་འཆུག་མེད་ཀྱི་དད་པ་དང་། ལམ་ལ་ཡེངས་
མེད་ཀྱི་བརྩོན་འགྲུས་དང་། འབྲས་བུར་ཉམས་ལེན་གྱི་གནད་རྣམས་མ་འཆུག་པར་བྱེད་པ་ནི། ཡང་དག་པའི་གནད་དོ། །ཐོས་རྒྱ་ཅན་

ཚིག་ལ་མ་ཞེན་པ། བརྩོན་འགྲུས་ཅན་ཧ་ཐང་མ་ཆད་པ། ལེ་ལོ་ཅན་བཏང་སྙོམས་སུ་མ་ལུས་པ། རྣམ་གཡེངས་ཅན་བདུད་ཀྱིས་
མ་ཁྱེར་པ། ངོ་སྤྲོད་བྱ་ཤོར་དུ་མ་སོང་བ། འཕངས་པ་ཧ་ཤ་མ་ཆད་པ། འཛངས་པ་འཛིན་ཞེན་གྱིས་མ་བཅིངས་པ། ཤེས་རབ་
ཅན་རིག་གནས་ལ་མ་འབྱམས་པ། རྨོངས་པ་ཡི་མ་ཆད་པ། གཟོག་པོ་ཕྱོར་གཡེམ་གྱིས་མ་ཁྱེར་བ། མཁས་འདོད་ཅན་རག་ཆོད་
དུ་མ་སོང་བ། ཨུ་ཐུག་སོ་ཚིག་མ་ཆད་པ། གདམས་པ་ཡོད་རློམ་གྱིས་དབང་དུ་མ་སོང་བ་སྟེ། ངེས་པར་གདེང་ཐག་ཆོད་པར་བྱའོ། །
ཉམས་ལེན་གྱི་གནད་དངོས་ལ། ཁྱད་པར་གྱི་གནད་དང་། ཡན་ལག་གི་གནད་དོ། །དང་པོ་ཁྱད་པར་གྱི་གནད་ནི། དབྱིངས་ཀྱི་
གནད་ཉི་ཟླ་དང་མར་མེའི་སྣང་བ་ལ་གཏད་པའི་ཟུར་ནས་གཡས་གཡོན་སྟེང་འོག་ཐམས་ཅད་དུ་ཁྲིད་ཅིང་བལྟ་ལ། དེའི་ཚེ་མཐོང་བའི་

༄༅། །འོད་གསལ། དབྱིངས་ཀྱི་རྟགས་སུ་འོད་ཁྱིམ། ཡེ་ཤེས་རྟགས་སུ་ཐིག་ལེ། རིག་པའི་རྟགས་སུ་ལུ་གུ་རྒྱུད་མཐོང་བ་
དེའང་རིག་པའི་གནད་དེའི་ནང་དུ་ལུག་རྒྱུད་མ་འགུལ་བར་འཇོག་པར་བྱས་པ། དེ་ཉིད་གོམས་པ་ལས་ཕྱི་སྣང་བ་འོད་གསལ་དུ་ཤར་བའི་འོད་སྟོང་
གཟུགས་ཀྱི་ཆ་ཐམས་ཅད། ཁམས་བདེ་གཤེགས་སྙིང་པོའི་རང་མདངས་ཡེ་ཤེས་ཀྱི་སྣང་བ་ཡིན་ཏེ། ངོ་བོ་ཀ་དག་ཁྲེགས་ཆོད་ཀི་གནས་ལུགས། 
དེའི་རང་བཞིན་ཕྱིར་གསལ་ལྷུན་གྲུབ་ཀྱི་རང་གདངས་ཏེ། ཤེེལ་གྱི་གདངས་ཕྱིར་སྣང་བའམ། ཉི་མའི་སྙིང་པོ་ལས་ཟེར་འཕྲོ་བ་ལྟར་རོ། །དེའི་
ཕྱིར་ཁྲེགས་ཆོད་དང་ཐོལ་རྒལ་གང་ལའང་རྩ་བ་རིག་པ་ཟང་ཐལ་འདི་རྗེན་ལ་འབུད་ཤེས་དགོས་པས་འདི་ཉིད་ཉམས་སུ་ལེན་པ་ལ། གཞི་རང་
ལུགས་སུ་སྐྱོང་དུས་རིག་པ་ཟང་ཀ་དེ་ངོས་ཟིན་པ་ཙམ་གྱིས་སྣང་སེམས་ཐམས་ཅད་རང་དག་ལ་གྲོལ། རྦད་ཆོད་ལ་ཆོད། ཀ་དག་ཏུ་རང་

ས་ཟིན་པའོ། །འདིའི་དུས་སུ་རྩ་བ་ནང་གི་རླུང་རྒྱུ་བས་རྟོག་པ་ཕྲ་མོ་ཤ་ར་ར་འབྱུང་ཡང་མངོན་སུམ་གྱི་དོན་ལ་གནོད་པ་མེད་དེ། རྟོག་པ་
དེའི་རང་ཚུགས་མི་ཐུབ་པར་གྲོལ་ནས་སངས་སངས་འགྲོ་བ་སྟེ། བྱ་སྲད་བུས་བཟུང་བ་འཕུར་བ་ལྟར། ཡལ་ཡུལ་འཕྲོ་ཡང་། སྔར་
བཞིན་ལུ་གུ་རྒྱུད་གཅིག་ལ་གཅིག་མཐུད་དུ་ཕྱལ་བར་ཡངས་པ་དེ་འདྲ་མེད་པས། ལས་དང་བག་ཆགས་མི་གསོགས། འོད་གསལ་གྱི་
སྒོམ་པ་མི་འཇིག་རིག་པའི་རྩལ་འཆར་དུ་བཅུག་པས་ཤེས་རབ་ཐོལ་བྱུང་ངུ་སྐྱེ་བའི་གོ་འབྱེད་ལ། དེའང་ལྟ་སྟངས་ལ་གཟིགས་སྟངས་གཅུན་
པས༑ རྟོག་པ་ཤེད་པོ་ཆེ་རང་འགགས། ཤད་ཆང་ཕྲ་མོ་རྣམས་རང་གྲོལ་དུ་འགྲོའོ། །འགུལ་འཕྲིག་འགྲོ་འོང་འཕེལ་འགྲིབ་དང་དང་ཕྱིའི་
ཡུལ་ལ་སྣང་ནུས་པ་ཆ་རྣམས་ནི། རྐྱེན་རླུང་ལྔའི་བྱེད་པ་སྟེ། ཉི་ཟེར་ཤེལ་ལ་ཕོག་པའི་ཆས་འོད་འཆར་བའི་རྐྱེན་བྱེད་པ་བཞིན་ནོ། ། 

༄༅། །དེའང་གནད་གསུམ་གཅུན་པས་གཡོ་བྱེད་ལས་རླུང་ནང་དུ་འཆིངས་དུས། སེམས་སེམས་བྱུང་རྟོག་པའི་འཕྲོ་འདུ་ཆད་པ་
དང་༑ འོད་སྣང་འགུལ་འཕྲིག་མེད་པར་སྡོད་པ་ནི་གནད་གཅིག་སྟེ།  སེམས་ཀྱི་རྟ་དང་འོད་སྣང་འཆར་བའི་རྐྱེན་གཉིས་རླུང་གཅིག་པོ་དེས་
བྱེད་པ་ལས། དེ་རང་གནས་སུ་དུས་དེར་འཆིངས་བའི་ཕྱིར་རོ། །མཐར་ཟད་པའི་དུས་སུ། རླུང་ལྔ་ནང་དབྱིངས་སུ་དག་པས། དེས་རྒྱུ་
རྐྱེན་བྱས་པའི་འཁྲུལ་སྣང་འཁྲུལ་རྟོག་ཏུ་སྣང་བ་ཐམས་ཅད་དང་། གཟིགས་སྣང་འོད་ཀྱི་ཞིང་ཁམས་ཐམས་ཅད་ཀྱང་ནང་དབྱིངས་ཀ་དག་གི་ས་
ལ་རང་ཐིམ་སྟེ། ལྷུན་གྲུབ་ཀྱི་འཆར་སྒོ་དབྱིངས་སུ་ཡལ་ནས་ལྷུན་གྲུབ་གཏིང་གསལ་ཕྲ་བའི་ཆ་ཙམ་དུ་གནས་པ་ལས་དངོས་སྣང་དུ་གྲུབ་པ་
མེད་པས་ཆོས་སྐུ་སྣང་མེད་རོ་གཅིག་ཏུ་བཞུགས་པ་ཞེས་བྱ། དེ་ནས་རླུང་ལྔ་གཡོ་རྩོལ་ཟད་པས་དབྱིངས་ནས་ནམ་ཡང་མི་འཁྲུལ་བའི་ཕྱིར། 

གཞི་ཉིད་འབྲས་བུར་སྨིན་པས་རིག་པས་རང་ས་ཟིན་པ་ཞེས་བྱའོ། །དེས་ན་ཉམས་ལེན་ཁྲེགས་ཐོད་གཉིས་ཟུང་དུ་འཇུག་པས་གཞན་ལས་
ཁྱད་པར་འཕགས་པའི་རྒྱུ་རྐྱེན་མཚན་ཉིད་ཐམས་ཅད་གནད་འདི་ཁོ་ནར་ཐུག་པས། ཐོད་རྒལ་གྱི་སྣང་བ་འདི་དང་པོ་འཆར་དགོས། བསྒོམ་
དུས་མ་ཞེན་དགོས། ཕྱིས་ཟད་དགོས་ཏེ། རིག་པ་རླུང་དང་སྦྲག་ནས་རང་ས་ཟིན་དགོས་པའི་ཕྱིར་དང་། རླུང་གི་ཆ་དག་དགོས། རིག་
གདངས་ཀྱི་ཆ་དང་པོ་འཕེལ་དགོས། སླར་ནང་དབྱིངས་སུ་ཟད་དགོས་སོ། །ཆོས་འདི་པར་ཞུགས་པ་རྣམས་ཀྱི་རྟོགས་པར་དཀའ་བའི་གནད་
ཁྱད་པར་ཅན་ནོ། །གཉིས་པ་ཡན་ལག་གི་གནད་ནི། ཟང་ཐལ་གསང་སྒྲོན་ལས། ཁ་དོག་གི་བྱེ་བྲག་ལ་དང་པོ་དམར་ཤེས་ཆེ་བར་མཐོང་
ན་མིག་ཟུར་དུ་མནན་པ་གནད་ཡིན། སེར་ཤེས་ཆེ་ན་གྱིན་དུ་ཟློག་པ་གནད། ལྗང་ཤེས་ཆེ་ན་གཡོན་དུ་དྲིལ་བ་གནད། མཐིང་ཤས་ཆེ་ན་

༄༅། །དབུས་སུ་དྲིལ་བ་གནད། འདྲིལ་བ་དང་དཀར་ཤས་ཆེ་ན་གཡས་སུ་མནན་པ་གནད། ཤས་ཆེ་ཆུང་མ་མཐོང་ནའང་མཐུར་ལ་
མནན་པ་གནད། ཁ་དོག་ལྔ་ལྡན་དུ་གསལ་བ་གཟིགས་སྟངས་གང་ཡིན་དེ་ལས་མི་འགྱུར་བ་གནད་ཡིན་ནོ། །དབྱིངས་ཀྱི་སྣང་བ་ནི། དང་པོ་
ཐིག་ལེའི་སྣང་བ་མ་མཐོང་ན་མིག་གཉིས་མཉམ་པར་བལྟ་བ་གནད་ཡིན། རྩིབས་ཤར་དུ་མཐོང་ན་མདུན་དུ་དྲིལ་ནས་བལྟ་བ་གནད། གྱེན་འགྲེང་
དུ་མཐོང་ན་ཟུར་ལ་བལྟ་བ་གནད། གྲུ་གསུམ་དུ་མཐོང་ན་མནན་ཏེ་བལྟ་བ་གནད། གྲུ་བཞིར་མཐོང་ན་གཡས་སུ་དྲིལ་ནས་བལྟ་བ་གནད། ཟླུམ་
པོར་མཐོང་ན་གཡོན་དུ་བཅུག་པ་གནད། ཟླ་གམ་དུ་མཐོང་ན་སྟེང་དུ་བལྟ་བ་གནད། ཡེ་ཤེས་ལྔའི་དབྱིབས་གཙོ་འཁོར་ལ་སོགས་པར་གསལ་ན་དེ་
ཉིད་ལས་མི་འགྱུར་བར་བལྟ་བ་གནད་ཡིན་ནོ། །ཞེས་པ་དང་། །དགོངས་འདུས་ལས། དམིགས་རྟེན་ལ་བརྟེན་ནས་གནད་ལ་དབབ་པའི་སྐབས་

སུ༑ ཟླ་བ་ལ་བལྟ་བའི་ཚེ། མིག་ལ་བྱ་ནག་གི་སྒོང་རྩི་སེར་པོས་མས་སྐྱིལ་ལ་གཟིར་དེ་ལས་འོད་དུ་སྣང་བ་གང་ལ་བྱུང་བ་དེ་ཉིད་ལ་གཏད་དེ་
ཉམས་སུ་བླངས་བ་གནད་ཡིན། དེ་ལས་རྐྱེན་མེད་པར་སྣང་བའི་དུས་ན་རླུང་ནང་དུ་གནས་པ་གནད། ཉི་མར་བལྟས་ཚེ། སྐབས་སུ་རས་
སྣམ་ཚོས་མ་དམར་ནག་གང་འཛོམ་པ་མིག་ལ་བཀབ་ཅིང་བལྟས་པས་མིག་འབྱུང་བ་སྙོམས་པ་གནད། དེ་ཉིད་གང་ལ་བལྟ་ཡང་། སྐྱེས་
པའི་མིག་གཡས་དང་། བུད་མེད་ཀྱི་གཡོན་དུ་ཁྲིད་པ་གནད་ཡིན། གཞན་ཡས་མན་ཤེལ་དང་། ཨ་ལོ་ཀེ་ལ་སོགས་ལ་བལྟ་བའི་དུས་
སུ་ཁམས་ལ་འཕྲོད་པའི་ཁ་ཟས་བརྟེན། གང་གི་ཚེའང་བླ་མ་ལ་མོས་གུས་ལ་སོགས་པ་དང་། གདམས་པ་ལ་ཐེ་ཚོམ་མ་ཤོར་བར་བྱེད་པ་
གནད་ཡིན། ཞེས་དང་། ཕྱི་ནང་གི་དོན་གནད་ཐོག་ཏུ་འབེབས་པར་བྱེད་པ་ལ་ལུས་འཁྲུལ་འཁོར་གྱིས་བཅུན། ངག་རླུང་གིས་གཙུན། 

༄༅། །སེམས་རིག་པས་གཅུན། རིག་པ་བལྟ་སྟངས་ཀྱིས་གཅུན། ལྟ་སྟངས་མིག་གིས་གཅུན་པ་གནད། གང་གི་དུས་ཀྱི་
ཚོགས་དྲུག་གི་རྟོག་པ་གྲས་ཐག་བཅད་དེ། ཤེས་བྱ་བུམ་པར་བསྐྱིལ་ནས། མིག་དང་འདུ་ཤེས་རྩེ་གཅིག་ཏུ་སྙིང་གི་དཀྱིལ་དུ་གཟིར་བ་གནད། 
དབྱིངས་གནད་ལ་བྱིངས་ན་རླུང་གྱེན་དུ་དྲངས་བ་དང་། རྒོང་ན་ཐུང་དུ་མནན་པ་གནང་། སྣང་བའི་གནད་ཀྱང་ཉམས་ཀྱི་འཕེལ། ཟད་པར་བྱེད་
པ་ལ་རླུང་རོ་ནང་དུ་མི་བསྐྱིལ་བར་ཕྱིར་ཤུགས་དང་བཅས་པས་འཕང་ཞིང་། སྐབས་སུ་ཧིག་དང་ཕཊཿཅེས་པས་ཁྲོ་འཛུམ་གྱི་ལྟ་སྟངས་དང་བཅས་
ཁ་ཅུང་ཟད་གདངས་པ་གནད། དེར་མ་ཟད་ལས་ཀྱི་རླུང་ཟད་པར་བྱེད་པའི་ཐབས་སུ་རླུང་ནང་དུ་འགེངས་པའི་ཚེ་དལ་ཞིང་རིང་བ་ལ། ཕྱིར་
འཕེན་པའི་ཚེ། རབ་ཏུ་བསྡུས་པས་ཧུར་སྒྲ་དང་བཅས་ཏེ་འཕེན་པ་གནད་ཡིན། ཞེས་གསུངས་པ་རྣམས་རང་གི་རྒྱུད་ཐོག་ཏུ་དབབ་ལ་མཁས་

པར་བྱའོ། །གཉིས་པ་བཞག་ཐབས་བཞི་བྱེ་བྲག་ཏུ་བཤད་པ་ནི། ནོར་བུ་ཕྲ་བཀོད་ལས། རི་བོ་ཅོག་བཞག་ལྟ་བའི་ཚད། །རྒྱ་མཚོ་
ཅོག་བཞག་སྒོམ་པའི་ཚད། །སྣང་བ་ཅོག་བཞག་སྤྱོད་པའི་ཚད། །རིག་པ་ཅོག་བཞག་འབྲས་བུའི་ཚད། །ཚད་བཞི་ལྡན་པའི་རྣལ་
འབྱོར་དེས། །ངེས་པའི་དོན་དུ་བློ་འདྲེས་པའོ། །ཞེས་པས། འདི་ལ་བཞི་སྟེ། དང་པོ་རི་བོ་ཅོག་བཞག་ནི། དབྱིངས་རིག་གཉིས་
འདུ་འབྲལ་མེད་པའི་དགོངས་པ་འཕོ་འགྱུར་མེད་པར་སལ་ལེ་རིག་གེར་བཞག་པའོ། །གཉིས་པ་རྒྱ་མཚོ་ཅོག་བཞག་ནི། མིག་ཆུའི་རྒྱ་
མཚོར་གཟའ་སྐར་གྱི་གཟུགས་བརྙན་བཞིན་སྟོང་གཟུགས་ཤར་བའི་ཚེ་དགག་སྒྲུབ་ཆགས་ཞེན་དུ་འཛིན་པའི་རྦ་རླབས་མེད་པར་ཤེས་པ་དང་
སེམས་སྤྲོ་བསྡུ་མེད་པར་ཉམས་སུ་ལེན་པ་ནི། ཆོས་ཉིད་ཟབ་མོ་གཏིང་དཔག་དཀའ་བའི་རྒྱ་མཚོར་ནུབ་བ་མེད་པའི་རྒྱལ་མཚན་གྱི་རྩེ་

༄༅། །མོའི་ལྟ་བ་ཞེས་བྱའོ། །གསུམ་པ་རིག་པ་ཅོག་བཞག་ནི། མིག་ཡུད་ཙམ་མནན་ནས་ཟུར་ལ་གཏད་པས་དབྱིངས་
སྣང་ཤར་བ་ལུག་རྒྱུད་བཙོན་དུ་འཛིན་པའོ། །བཞི་པ་སྣང་བ་ཅོག་བཞག་ནི། ཡེ་ཤེས་རང་ངོའི་གདངས་འབྱུང་བ་ཆེན་པོའི་འོད་ལྔ་སྟེ། ཟ་འོག་
རིས་སོགས་སྣང་བའི་ངང་དེར་རིག་པ་གསལ་དང་ཕྱེད། བྱིངས་རྨུག་མེད། འཕྲོ་རྒོད་དུ་མ་ཤོར་བར་གང་ལ་མ་འཛིན། བདེ་གསལ་མི་རྟོག་
པའི་ཉམས་ཡོད་ལ། འཛིན་པ་མ་ཞུགས་པར་བཞག་པའོ། །དེ་དག་ཀྱང་དབྱིངས་རིག་ལ་ཆགས་ཞེན་མེད་པར་ལྟ་བ་གཅིག་གི་ངང་དུ་འདུས་
པ་ཡིན་ནོ། །འདི་དག་གོང་དུ་ཁྲེགས་ཆོད་སྐབས་བྱུང་བས་ཟློས་སོ་སྙམ་ན་མ་ཡན་ཏེ། རིག་པའི་ངོ་བོ་དང་རང་བཞིན་གྱི་ཆའི་ཁྱད་པར་འབྱུང་བ་
ལུང་གིས་གསལ་ལོ། །འདི་ཐོད་རྒལ་གྱི་སྤྱི་ཆིངས་ཆེན་པོ་ཡིན་ནོ། །གསུམ་པ་རྣལ་འབྱོར་བཞིའི་རང་ཐོག་ཏུ་དབབ་པ་ལ་བཞི་སྟེ། ལྟ་སྒོམ་

སྤྱོད་འབྲས་སོ། །དང་པོ་ལྟ་བ་ལ། ཉམས་སུ་བླངས་ཚུལ་དང་། གོལ་ས་བསྟན་པའོ། །དང་པོ་ཉམས་སུ་བླང་ཚུལ་ནི། །ཆོས་
ཅན་སྤྱིའི་ལྟ་བ་ཐེག་པ་རིམ་དགུའི་གྲུབ་མཐའ་མི་འདྲ་བ་རྣམས་ཡིན་ཏེ།  ཀློང་གསལ་ལས། རིམ་དགུ་སོ་སའི་འདོད་པ་ལ། །ཡིད་
དཔྱོད་འཛིན་པ་ཉིད་དུ་འདོད། །ཅེས་སོ། །འདིར་ཆོས་ཉིད་རང་གི་ལྟ་བ་ཞེས། ཕྱི་ཡུལ་གྱི་སྣང་བ་ལ་བལྟས་པས་ཐམས་ཅད་སྒྱུ་
མར་མཐོང་བས་འཁྲུལ་པ་མ་སྤངས་རང་སར་དག་ནས་ཉོན་མོངས་རང་སར་གྲོལ། ནང་འགྱུ་བྱེད་དྲན་པའི་སེམས་ལ་ཁྲེགས་ཆོད་ལྟར་
བལྟས་པས། རྟོག་ཚོགས་བར་སྣང་གི་ན་བུན་ལྟར་རང་ཡལ་དུ་སོང་བའོ། །དེ་སྐད་དུ་ཉི་ཟླ་ཁ་སྦྱོར་ལས། དམིགས་པར་སྣང་བའི་
ཡུལ་རྣམས་ལ། །རང་བཞིན་མེད་པར་གང་གོམས་པ། །འདི་ལ་སྣང་སྟོང་གཉིས་སུ་མེད། །ཚོགས་དྲུག་མ་འགགས་རང་སར་ཤར། །

༄༅། །ཞེས་སོ། །གསང་བ་འོད་གསལ་ལ་བལྟས་པས། ཆོས་ཅན་དང་ཆོས་ཉིད་སྐྱེ་མེད་བློ་འདས་ཀྱི་ངང་དུ་འཇོག་པའི་འཛིན་
པ་ཙམ་ཡང་མེད་དེ། ཡི་གེ་མེད་པ་ལས། ལྟ་བ་མེད་པས་དེ་ལ་བལྟ་རྒྱུ་མེད། །ལྟ་བ་བྱར་མེད་ངང་དུ་ཤེས་པར་བྱ། །དེ་ལྟར་གཉིས་མེད་ལྟ་
བའི་དོན་རྟོག་ན། །ལྟ་བའི་དོན་ལ་བལྟ་བ་ངང་གིས་མེད། །དེ་ཡོད་མ་ཡིན་མེད་པ་མ་ཡིན་པས། །འོད་གསལ་དེ་ཉིད་ངང་དུ་གནས་པར་བྱ། །
ཞེས་སོ། །ལྟ་བའི་ཚད་ནི། བྱ་བྲལ་ཡོངས་རྫོགས་ཀྱི་ལྟ་བ་ཞེས་བྱ་སྟེ། བརྩོན་འགྲུས་རབ་ཚེ་འདིར་ལྷག་མེད་དུ་སངས་རྒྱས། འབྲིང་བར་དོར། 
ཐ་མ་སྤྲུལ་སྐུའི་ཞིང་དུ་སངས་རྒྱས་པའོ། །གཉིས་པ་གོལ་ས་བཅད་པ་ནི། རིག་པའི་ངོ་བོར་གོལ་མ་གལ་མེད་ཀྱང་། དེ་ཉིད་ཉམས་སུ་ལེན་དུས་
ཤེས་མ་ཤེས་ཀྱི་ཁྱད་ལས་གོལ་མ་གོལ་དུ་བྱུང་བས་གོལ་ས་བཅད་པ་བསྟན་ཏེ། དེ་ལ་ནོར་བུ་ཕྲ་བཀོད་ལས། ལྟ་བ་ལ་སྟོང་པ་ཅང་མེད་དུ་

བསྟས་ན་ཆད་པ། ཅང་མེད་ཧད་པོར་བསྒོམ་ན་གཟུགས་མེད་དུ་གོལ། །སྣང་བ་འོད་ལ་དགའ་བྲོད་དུ་འཛིན་པར་སོང་ན་རྟག་པ། གསལ་བ་
རིགས་ཆད་དུ་བསྒོམ་ན་གཟུགས་ཁམས་བསམ་གཏན་བཞིར་གོལ། སྟོང་གཟུགས་ལ་དག་གྲོལ་གྱི་དངོས་པོ་མཚན་མར་འཛིན་ན་གཟུང་
འཛིན༑ དེའི་ངང་ལ་བསྒོམ་ན་འདོད་པར་གོལ་བ་སྟེ། གསུམ་དུ་གསུངས་སོ། །གཉིས་པ་སྒོམ་པ་ལ། ཉམས་སུ་བླང་ཚུལ་དང་གོལ་
ས་བསྟན་པའོ། །དང་པོ་ཉམས་སུ་བླང་ཚུལ་ནི། ཐབས་ཤེས་ཟུང་འཇུག་གསུམ་ལས། འདིར་ཟུང་འཇུག་སྟེ། ཀློང་གསལ་ལས། ཟུང་
འཇུག་སྒོམ་པ་མཆོག་ཏུ་ཟབ། །ཅེས་སོ། །དེ་ལ་སྤྲོས་པ་ཅན་དང་། སྤྲོས་མེད་དོ། །དང་པོ། སྤྲོས་བཅས་ལ་ཐུན་བཞིའི་རྣལ་འབྱོར་
ཏེ༑ སྔ་དྲོ། ཕྱི་དྲོ། སྲོད། ཐོ་རངས་སོ། །དེའང་ནམ་ལངས་ནས་ཉི་མ་རྩེ་ཤར་གྱི་བར་ལ་ཁ་འདོན་དང་དཔེ་བལྟ་བ་སོགས་བྱ། ཉི་མ་

༄༅། །ཤར་ནས་གུང་གི་བར་ལ་ཐོད་རྒལ་བསྒོམ། གུང་ལ་ཕྱག་དང་བསྐོར་བ་སོགས་བྱ། ཕྱི་དྲོ་ཐོད་རྒལ་བསྒོམ། དགོང་མོ་
གཏོར་མ་དང་ཆོས་སྤྱོད་ཀྱི་རིམ་པ་རྣམས་བྱ། སྲོད་ཐུན་དང་པོར་འཆི་བ་མི་རྟག་པ་སྒོམ། བར་པ་ལ་བསྐྱེད་རིམ་བཟླས་པ་བྱ། གུང་ལ་གཉིད་
འོད་གསལ་གྱི་སྦུབས་སུ་སྦ། ཐོ་རངས་དང་པོར་བླ་མའི་རྣལ་འབྱོར་སྒོམ། བར་པ་ལ་ཁྲེགས་ཆོད་སྒོམ། ཐ་མ་ལ་བདེ་སྟོང་དང་གཏུམ་མོ་
སྒོམ༑ ཐམས་ཅད་ལ་ཐུན་འགོར་སེམས་བསྐྱེད། དངོས་གཞི་དམིགས་པ་མེད་པ། རྗེས་བསྔོ་སྨོན་གྱི་རྒྱས་ཐེབས་པར་བྱ་སྟེ། ཀློང་
གསལ་ལས། དགེ་སྦྱོར་སྲང་དུ་བཞུགས་པའི་ཕྱིར། །ཐུན་བཞིའི་རྣལ་འབྱོར་ཉིད་ལ་བསླབ། །ཅེས་སོ། །གཉིས་པ་སྤྲོས་པ་མེད་པ་ནི། 
སྒྲོན་མ་སྣང་བྱེད་ལས། བསྒོམ་པའི་མན་ངག་རིམ་པ་ལྟ་བུ། །ཉིན་མཚན་ཁ་སྦྱོར་རིམ་ཐེབས་བཞིན། །ཞེས་པས། ཉིན་མཚན་ཁ་

སྦྱོར་དུ་ཁྲེགས་ཆོད་ཐོད་རྒལ་གཉིས་ལས་མི་འདའ་བར་བྱ་སྟེ། དེའང་ཉིན་མོ་བྱ་བ་དགུ་ཕྲུགས་སུ་བཏང་ནས། བཞུགས་སྟངས་དང་གཟིགས་སྟངས་མི་
འབྲལ་བས་སྐུ་དང་ཐིག་ལེའི་ཀློང་དུ་རིག་པ་བརྗོད་མེད་དུ་བཞག །བཞག་ཚུལ་གོང་དུ་བསྟན་པ་ལྟར་རོ། །དེ་སྐད་དུ། ནོར་བུ་ཕྲ་བཀོད་ལས། རང་
རིག་སྒོམ་པའི་རྒྱན་མེད་ཀྱང་། །སྒོམ་པ་རྒྱུན་གྱི་རྣལ་འབྱོར་འབྱུང་། །དུས་དང་དུས་མིན་ཐམས་ཅད་དུ། །ལུ་གུ་རྒྱུད་དང་མ་བྲལ་ན། །སྒོམ་པ་
རྒྱུན་གྱི་རྣལ་འབྱོར་ཡིན། །ཞེས་སོ། །མཚན་མོ་ཆ་གསུམ་དུ་བྱས་པའི། སྲོད་ལ་དྲང་སྲོང་གི་འདུག་སྟངས་དང་བཅས་དབང་པོ་ནང་དུ་བསྡུ་བ་ནི། 
ལྟེ་བར་པདྨ་དམར་པོ་འདབ་མ་བཞིའི་སྟེང་དུ་ཨ་ཐུང་དམར་པོ། རེག་བྱ་ཚ་བ་ལས་མེ་འབར་བས། དབུ་མ་ནས་ཡར་སོང་སྟེ། སྤྱི་བོའི་ཧྃ་ལ་
ཕོག་པས་ཐིག་ལེ་ཐིགས་པས་མེའི་གསོས་བྱས་ཏེ་འབར་བས། ལས་དང་བག་ཆགས་བསྲེག །བདེ་བ་རྒྱས་ནས་བདེ་སྟོང་གི་ངང་ལ་བཞག་གོ། །

༄༅། །གུང་ལ་སེང་གེའི་འདུག་སྟངས་དང་བཅས། ཤེས་བྱ་བུམ་པར་བསྡུ་བ་ནི། སྙིང་གི་ནང་དུ་ཨ་དཀར་པོ་འཚེར་བ་གཅིག་དང་། 
ཚངས་པའི་བུ་གར་ཨ་དཀར་པོ་གཅིག །དེ་གཉིས་ཀྱི་བར་ཨ་བ་དྷཱུ་ཏཱིའི་ནང་དུ་ཨ་ཕྲ་མོ་ཕྲེང་བ་བརྒྱུས་པ་ལྟ་བུ། གཅིག་ལ་གཅིག་ཐིམ་པས་སྙིང་
གར་འོད་གསལ་གྱི་ངང་ལས་འོད་ཟེར་རྩའི་ནང་ནས་རྒྱ་སྐར་ལ་ཉི་ཞུར་གསལ་བ་ལྟ་བུར་བསྒོམ་པ་ནི་གཉིད་འོད་གསལ་གྱི་སྦུབས་སུ་སྦ་བ་སྟེ། 
སྒྲོན་མ་སྣང་བྱེད་ལས། མཚན་དུས་ཤེས་བྱ་བུམ་པར་གཞུག །ཤེས་པ་ཉིད་ནི་སྙིང་ལ་བསྡུ། །སྒྲོན་མ་ཙིཏྟའི་དཀྱིལ་དུ་བརྟེན། །ཐིག་ལེ་རྩ་
ཡི་ནང་དུ་སྦ། །དེས་ནི་ཡེ་ཤེས་ནང་ན་གསལ། །ཞེས་སོ། །ཐོ་རངས་རིག་པ་སྟོང་གསལ་དུ་གཏོད་པ་ནི། ཐོ་རངས་ལངས་མ་ཐག་ཧ་ཞེས་
དབུགས་རིང་བ་གསུམ་བུས་ལ། ཆོས་སྐུའི་འདུག་སྟངས་ཀྱིས། སྤྱི་གཙུག་གི་ནམ་མཁའ་གཞུ་གང་ཙམ་ན། སྙིང་གའི་ཨ་ལས་ཨ་དཀར་པོ་

གཉིས་པ་ཞིག་ཆད་དེ་ལིང་ངེར་འདུག་པ་ལ་སེམས་བཟུང་ལ་བསྒོམ་པས་གསལ་སྟོང་གཉིས་སུ་མེད་པའི་ཡེ་ཤེས་གདོད་མའི་ཀ་དག་གི་གནས་
ལུགས་ཤེས་པར་འགྱུར་རོ། །དེ་ལྟར་སྟོང་གསལ་ཉིན་མཚན་དུ་སྒོམ་པ་ནི་སྒོམ་པ་ཀུན་གྱི་མཆོག་ཡིན་ཏེ། ཀློང་གསལ་ལས། སྟོང་
གསལ་ཡིད་གཉིས་སྒོམ་དང་བྲལ། །སྒོམ་པ་ཀུན་གྱི་མཆོག་ཡིན་ནོ། །ཞེས་སོ། །གཉིས་པ་གོལ་ས་བཅད་པ་ནི། ནོར་བུ་ཕྲ་བཀོད་
ལས༑ གོལ་ས་གསུམ་དུ་གསུངས་པ་ནི། རྟོག་མེད་ལྡིངས་སོར་སོང་ན་ཞི་གནས་རྩེ་གཅིག་ཏུ་གོལ་བས་རིག་པའི་ངོ་བོ་གསལ་རིག་རྗེན་
རྗེན་ངོས་འཛིན་པ་གཅེས་ལ། རྣམ་པ་གསལ་བ་རིས་ཅན་གུད་དུ་བཅད་ནས་བསྒོམ་ན་མཐར་འཛིན་ཕྱོགས་ལྷུང་དུ་གོལ་བས་མཐར་འཛིན་གྱི་
འཁྲིས་མེད་པར་བྱ། བྱུང་ཚོར་བཀག་པའི་སྟོང་པ་བསྒོམ་ན་སྟོང་ཆོས་མུ་མེད་དུ་གོལ་བས་འཆར་བ་མི་དགག་རྗེས་མཐུད་མ་བྱུང་གང་ཤར་

ཐད་ཀར་ཁད་ཁད་འགྲོ་བ་ངོས་ཟིན་པ་གཅེས་པ་ཡིན་ནོ། །གཞན་ཡང་བསམ་གཏན་བཞི་དང་འགོག་པའི་ཡེ་ཤེས་རྣམ་པར་
མི་རྟོག་པ་སྐྱེ་བའི་ཡན་ལག་རླུང་ལྔའི་ཁམས་རང་སར་ཟད་པར་བྱེད་པའི་གནད་ཨ་ཡིག་སྦྱང་ཚུལ་བི་མའི་མན་ངག་ཀྱང་ཡོད་དོ། །གསུམ་པ་
སྤྱོད་པ་ལ། ཉམས་སུ་བླངས་ཚུལ་དང་། གོལ་ས་བསྟན་པའོ། །དང་པོ་ཉམས་སུ་བླངས་ཚུལ་ལ། ལས་དང་པོ་པའི་སྤྱོད་ཚུལ་ནི། 
མངོན་པར་རྟོགས་པའི་རྒྱུད་ལས། ཡི་གེ་འབྲི་མཆོད་སྦྱིན་པ་དང་། །ཉན་དང་ཀློག་དང་འཛིན་པ་དང། །འཆད་དང་ཁ་ཏོན་བྱེད་པ་དང་། །
དོན་སེམས་པ་དང་སྒོམ་པ་སྟེ། །སྤྱོད་པ་འདི་བཅུའི་བདག་ཉིད་ནི། །འདྲེན་པ་རྣམས་ཀྱི་གཤེགས་ཤུལ་ཡིན། །ཞེས་སོ། །བར་དུ་
སྤྱོད་པ་རྣལ་འབྱོར་པའི་སྤྱོད་ཚུལ་ནི། ཉི་ཟླ་ཁ་སྦྱོར་ལས། འཁོར་འདས་རུ་ཤན་དབྱེ་བ་ལུས་ཀྱི་སྤྱོད་པ་དང་། །ཞེས་པས། མི་མེད་

པའི་རི་ལ་དེ་ལྟར་བྱེད་པའོ། །དེ་ནས་བརྟུལ་ཞུགས་རླུང་འཛིན་ནི། དེ་ཉིད་ལས། བརྟུལ་ཞུགས་ལམ་དུ་སློང་བར་བྱེད་པ་གྲོགས་ཀྱི་
སྤྱོད་པ་དང་། །ཞེས་པས། ངོ་འཕྲོད་པའི་གང་ཟག་གིས་བོགས་འདོན་པ་ལ། དུར་ཁྲིད་དམ། ལུང་སྟོང་དུ་རི་དྭགས་སྨྲས་མའམ། 
སྤྲང་པོ་ལྟར་རྒྱུ་ཞིང་། དེའི་གྲོགས་སུ་ཆགས་ཅན་ཡིན་ན་ལས་ཀྱི་ཕྱག་རྒྱ་དང་འགྲོགས། ཆགས་བྲལ་ཡིན་ན་ཉམས་མྱོག་གི་ཕྱག་རྒྱ་
དང་འགྲོགས་པའོ། །མདོར་ན་ཉི་ཟླ་ཁ་སྦྱོར་ལས། བུང་བ་ལྟ་བུའི་སྤྱོད་པ་ཡིས། །ཆོས་རྣམས་ཀུན་གྱི་རོ་མྱོང་བྱ། །རི་དྭགས་ལྟ་
བུའི་སྤྱོད་པ་ཡིས། །འཁྲུལ་པའི་རྐྱེན་གྱུར་ཡུལ་རྣམས་སྤངས། །ལྐུགས་པ་ལྟ་བུའི་སྤྱོད་པ་ཡིས། །འཁྲུལ་པའི་ངག་ནི་མ་ལུས་
སྤངས༑ །ཐི་བྱ་ལྟ་བུའི་སྤྱོད་པ་ཡིས། །གསང་བ་ཐབས་ཀྱི་ཐེ་ཚོམ་བཅད། །སྨྱོན་པ་ལྟ་བུའི་སྤྱོད་པ་ཡིས། །གཅིག་ཏུ་གནས་

༄༅། །པའི་ཡུལ་རྣམས་སྤངས། །སེངྒེ་ལྟ་བུའི་སྤྱོད་པ་ཡིས། །འཇིགས་པའི་སེམས་སྤངས་དུར་ཁྲོད་རྒྱུ། །ཁྱི་ཕག་ལྟ་བུའི་
སྤྱོད་པ་ཡིས། །གཙང་དང་དམེ་བའི་རྣམ་རྟོག་སྤངས། །ཞེས་ལས་དང་པོ་པ་ཐོས་བསམ་འཚོལ་བ་ལ་ཞུགས་པ་བུང་བ་ལྟ་བུ་ནས། བདེ་
སྡུག་དང་བཟང་ངན་རེ་སྙོམས་པ་རྣལ་འབྱོར་དབང་ཕྱུག་གི་སྤྱོད་པའི་བར་རྣམ་པ་བདུན་པོ་རང་གི་རྒྱུད་ཚོད་ལ་དཔག་སྟེ་གང་རུང་ནས་སྤྱད་ཅིང་། རྣལ་
འབྱོར་པས་ཤུགས་འབྱུང་འགགས་པ་མེད་པར་རྐྱེན་ཐོག་ཏུ་སྤྱོད་པའོ། །དེ་སྐད་དུ་སྒྲོན་མ་སྣང་བྱེད་ལས། སྤྱོད་པའི་མན་ངག་ཆང་ལྟ་
བུ༑ །སྣང་བ་དབང་བསྒྱུར་ར་རོ་འདྲ། །ཞེས་སོ། །གཉིས་པ་གོལ་ས་ནི། ནོར་བུ་ཕྲ་བཀོད་ལས། གསུམ་དུ་གསུངས་པ་ནི། སྤྱོད་པ་
ལའང་ཞེ་ན་མེད་གཞི་གྲོལ་དུ་མ་སོང་བར་གང་སྣང་ལ་སྤྱད་ན་སྨྱོན་པ་དང་འདྲ་བས་ལྷ་མ་ཡིན་དུ་གོལ་ཏེ་ཤར་སྣང་ཐད་ཀར་གྲོལ་བ་གཅེས་སོ། །

ཚིག་ལ་ཞེན་ནས་སྤྱོད་ན་འཇིག་ཚོགས་ལ་ལྟ་བར་གོལ་བས་ལྟ་སྒོམ་གྲུབ་མཐས་མ་བཅིངས་པ་གཅེས་སོ། །སྣང་བ་ལ་བུ་ཆུང་ལྟར་མིང་
དོན་འཛིན་པ་མེད་ཀྱང་ཞེན་ཡུལ་དུ་སྤྱད་རྒྱུར་བྱུང་ན་ལུང་མ་བསྟན་གཏི་མུག་ཏུ་གོལ་བས་སྣང་ཤེས་རང་ས་ནས་ཆོད་པའི་རྟོགས་པས་རང་ངོ་
ཤེས་པ་གཅེས་སོ། །བཞི་པ་འབྲས་བུ་ཉམས་སུ་བླངས་པ་ནི། རིག་པ་གང་ཤར་གྱི་སྟེང་དུ་བཞག་པས་བརྟན་པ་ཐོབ་པ་སྟེ། རྡོར་
སེམས་སྙིང་གི་མེ་ལོང་ལས། འབྲས་བུའི་ཆོས་རྣམས་སྐུ་གསུམ་ལས་ཕྱིར་མི་ལྡོག་པར་ཤེས་པར་གྱིས་ཤིག །ཅེས་དང་། ལུ་གུ་རྒྱུད་
ལ་བལྟ་དུས་དེར་རེ་དོགས་མེད་པར་ལྷུན་གྲུབ་རང་ཆས་སུ་རྟོགས་པས་ཉམས་སུ་ལེན་པ་སྟེ། ནོར་བུ་ཕྲ་བཀོད་ལས། སངས་རྒྱས་འབྲས་
བུ་བྱར་མེད་ཆེན་པོའི་ཀློང་། །དེ་ལས་མ་འདས་ཆོས་ཉིད་བསྒྲུབ་ཏུ་མེད། །ཅེས་སོ། །དེ་ལྟར་གནས་སྐབས་སུ་ཉམས་སུ་བླངས་

༄༅། །ཡོན་ཏན་ཐོབ་ཅིང་། མཐར་ཐུག་ལས་དང་བག་ཆགས་སྡིག་སྒྲིབ་རྣམ་རྟོག་ཐམས་ཅད་སྦྲུལ་མདུད་ལྟར་རང་ཤར་
རང་གྲོལ་བའོ། །དེ་སྐད་དུ་ཀློང་གསལ་ལས། འབྲས་བུ་དབྱེ་བ་གཉིས་སུ་འདུས། །གནས་སྐབས་དང་ནི་མཐར་ཐུག་གོ། །ཞེས་སོ། །
གོལ་ས་ནི་སྤྱིར་བློ་དམན་དང་། རྩལ་ཞན་པ་ལ་གོལ་ས་ཡོད་ཀྱང་། ལུ་གུ་རྒྱུད་ལ་རེ་དོགས་ཀྱི་གཟེབ་མ་འཆིང་པ་འབྲས་བུ་རྒྱུན་བྱེད་རྩལ་
ཅན་རྣམས་ལ་གོལ་ས་མེད་པའི་ཚུལ་ཕྲ་བཀོད་ལས་གསུངས་སོ། །བཞི་པ་སྣང་བ་བཞི་ཇི་ལྟར་འཆར་བའི་རིམ་པ་ལ། ངོ་བོ་མདོར་
བསྟན་པ་དང་། སོ་སོའི་རང་བཞིན་རྒྱས་པར་བཤད་པའོ། །དང་པོ་ངོ་བོ་མདོར་བསྟན་པ་ནི། སྣང་བ་བཞི་ཀའི་དུས་སུ་ལུས་བཞུགས་
སྟངས་ལ་གནས་པ། མིག་གཟིགས་སྟངས་ལ་བལྟ་བ། རླུང་རིག་ངང་གི་དལ་བ་གསུམ་གནད་མཐུན་ལ། ཁྱད་པར་སྣང་བ་དང་པོ་

གཉིས་སུ་སྦྱངས་པས་ཕྱི་མ་གཉིས་སུ་རྩོལ་བ་ལ་མ་ལྟོས་པར་ངང་གིས་འབྱོངས་ནས། འོད་གསལ་དུ་གྲོལ་བ་ཡིན་པས་ན་དབྱིངས་རིག་
གཉིས་སུ་མེད་པ་ཞེས་བྱའོ། །དེའང་སྣང་བ་བཞི་གྲངས་ངེས་པ་ནི། ཕྱིར་ནམ་ཟླ་དུས་བཞིའི་འཕེལ་ཟད་དང་། ནང་དུ་ལུས་ངག་ཡིད་
སེམས་བཞིའི་བཅིངས་པ་ལས་དགྲོལ་བྱ་དང་། གསང་བར་དབང་བཞིའི་ངེས་པ་སྟོན་པ་དང་། དེ་ཁོ་ན་ཉིད་དུ་སྒྲོན་མ་བཞིའི་སྣང་བ་
ངེས་པ་ལ་ལྟོས་ནས་བཞིར་ངེས་སོ། །གོ་རིམ་ངེས་པ་ནི། དང་པོ་གཞི་ཆོས་ཉིད་མངོན་སུམ་མ་མཐོང་ན་ལྷག་མ་གསུམ་གྱི་འཆར་
གཞི་མེད་པས་རྟེན་དང་བརྟེན་པའི་གཞིར་དང་པོ་ཆོས་ཉིད་མངོན་སུམ་གྱི་སྣང་བ་འཆར་བའོ། །དེ་ཉིད་ཤར་བས་ཆོས་ཐམས་ཅད་ཀྱི་དོན་
མཐོང་བས། རང་བྱུང་གི་ཡེ་ཤེས་རང་ལ་རྙེད་པ་ཞེས་བྱ། དེ་ནས་མངོན་པ་དེ་ཉམས་སུ་མ་མྱོང་ན་ཚིག་ཙམ་ལ་འབྲས་བུ་མི་འབྱུང་བ་

༄༅། །ལས༑ དོན་ཉམས་སུ་མྱོང་བས་དེའི་ཉམས་གོང་འཕེལ་དུ་འབྱུང་བ་ཡིན། དེ་ལྟར་ཉམས་སྐྱེས་པའི་ཚད་བརྟན་པར་
བྱེད་དགོས་ཏེ། མ་བརྟན་ན་ཉམས་ལ་ཐུག་པ་མེད་པས་ཆོས་ལ་ཟིན་པ་མེད་ཅིང་། སངས་རྒྱས་རྒྱུ་མེད་ཕྱིར། ཉམས་བརྟན་པའི་ཚད་ལ་
ཕེབས་པས། རིག་པ་ཚད་ཕེབས་ཀྱི་སྣང་བ་འབྱུང་བའོ། །འདིའི་ས་མཚམས་པཎ་ཆེན་བི་མ་ལས། དབྱིངས་སྣང་ཟླུམ་འཁྲིགས་ཀྱི་ནང་དུ་
པད་འདབ་བཞི་བཞིའི་བསྐོར་བ་ལྟ་བུའི་ཚོམ་བུ་འཆར་བ་ཚུན་ཆད་ཉམས་གོང་འཕེལ་དང་། ལྷ་སྐུ་ཤར་བ་ཕན་ཆད་རིག་པ་ཚད་ཕེབས་སུ་མཛད། 
སློབ་དཔོན་ཆེན་པོས་བཏགས་གྲོལ་དོན་ཁྲིད་ལས་ལྷ་སྐུ་རྐྱང་པ་ཤར་བ་ཚུན་ཆད་ཉམས་གོང་འཕེལ་དང་། ཡབ་ཡུམ་ཟུང་འབྲེལ་དུ་ཤར་བ་ཕན་ཆད་
ཚད་ཕེབས་སུ་བཞེད། ཀུན་མཁྱེན་འཇིགས་གླིང་སོགས་ཀྱིས་སློབ་དཔོན་གཉིས་ཀའི་དགོངས་པ་གཅིག་ཏུ་བླངས་ནས། སྐུ་རྐྱང་ཤར་བ། ཉམས་

གོང་འཕེལ་དང་། རིག་པ་ཚད་ཕེབས་གཉིས་ཀ་ཡིན་པར་གསུངས་པས་དོན་གྱི་གནད་གཅིག་ཏུ་འབབ་ཀྱང་། འདིར་སྐུའི་ཕྱེད་ཞལ་སོགས་
ནས་སྐུ་རྐྱང་རྫོགས་པའི་སྣང་བའི་བར་ཉམས་གོང་འཕེལ་དང་། སྐུ་རྐྱང་ནས། རྒྱན་རྫོགས་ཡུམ་དང་བཅས་པའི་གཙོ་འཁོར་དུ་སྣང་བ་
ཕན་ཆད་རིག་པ་ཚད་ཕེབས་ཀྱི་རྟགས་ཡིན་པར་སློབ་དཔོན་ཆེན་པོའི་དགོངས་པ་ལྟར་འཆད་དོ། །གང་ལྟར་ཡང་། རིག་པའི་སྣང་བ་ཚད་ལ་
ཕེབས་ཀྱང་དེ་ལས་གཞན་དུ་མི་འགྱུར་ན། སྐུ་གསུམ་འབྲས་བུར་འདོད་པ་དང་། དངོས་སྣང་མཚན་མའི་ཆོས་ལ་དོན་གྱི་འབྲས་བུ་རེ་བ་
ཐུན་མོང་རྣམས་དང་ཁྱད་མེད་པ་ལས། སྣང་ཉམས་གཞི་ལ་ཐིམ་སྟེ། ཕྲ་རགས་ཀྱི་སྣང་འཛིན་ནུས་ནས། ཀ་དག་ཆོས་ཟད་ལ་སྤྱོད་
པས་ཆོས་ཉིད་ཟད་པའི་སྣང་བ་འབྱུང་བའོ། །དེ་དག་ཀྱང་དང་པོ་གཉིས་སྤྲུལ་སྐུ། ཚད་ཕེབས་ལོངས་སྐུ། ཟད་པ་ཆོས་སྐུའི་སྣང་བ་

༄༅། །ལམ་དུ་བྱས་པས་སྐུ་གསུམ་ལམ་སྣང་དུ་ཤར་བས་འབྲས་བུ་ཆོས་ཟད་ཀ་དག་གི་དབྱིངས་ལ་ཐུག་པའི་ཕྱིར། རང་སྣང་
གི་རྩལ་སྐུ་གསུམ་རིག་པའི་ངང་དུ་ཐིམ་པས། རིག་པ་ཀ་དག་གི་འབྲས་བུ། རིག་པའི་དབྱིངས་ནས་གདངས་ཀྱིས་རང་རྩལ་སྐུ་གསུམ་ཤར་
བས་དོན་བྱེད་པ་ཞེས་བྱ་སྟེ། ཐལ་འགྱུར་ལས། དེ་ལས་སྣང་བ་བཞིར་འགྱུར་ཏེ། །ཆོས་ཉིད་མངོན་སུམ་སྣང་བ་ཡིས། །ཡིད་དཔྱོད་
འཛིན་པའི་ཚིག་ལས་འདས། ཉམས་སྣང་གོང་དུ་འཕེལ་བ་ཡིས། །འཁྲུལ་པའི་སྣང་བ་ནུབ་པ་དང་། །བར་དོའི་ཡེ་ཤེས་མངོན་དུ་བྱེད། །
རིག་པ་ཚད་ཕེབས་སྣང་བ་ཡིས། །སྐུ་གསུམ་རྟོག་པའི་ལམ་སྣང་འདས། །ཆོས་ཉིད་ཟད་པའི་སྣང་བ་ཡིས། །ཁམས་གསུམ་འཁོར་བའི་
རྒྱུན་ཐག་བཅད། །ཅེས་པས། ཆོས་ཉིད་མངོན་སུམ་གྱི་སྣང་བ་ཚོགས་ལམ། ཉམས་སྣང་གོང་འཕེལ་གྱི་སྣང་བས་སྦྱོར་ལམ་དོད་ཐུབ་བྱས་ནས། 

རིག་པ་ཚད་ཕེབས་ཀྱི་དུས་སུ་ཆོས་ཉིད་ཀྱི་བདེན་པ་མངོན་སུམ་དུ་མཐོང་སྟེ་སངས་རྒྱས་བརྒྱ་ཕྲག་གི་ཞལ་མཇལ་བ་ལ་སོགས་ཡོན་ཏན་བརྒྱ་ཕྲག་
བཅུ་གཉིས་ཀྱང་མངོན་དུ་བྱས་ཏེ། ས་དང་པོ་ཐོབ་ནས་ཆོས་ཉིད་ཟད་པར་སྒོམ་ལམ་ས་དགུའི་རྟོག་པ་མངོན་དུ་བྱས་ནས་རྒྱུན་མཐའི་བར་ཆད་
མེད་ལམ་རྒྱུད་ལ་སྐྱེས་པ་གང་གི་ཚེ་སྐྱེ་འཇུག་གཉིས་ལ་རང་དབང་ཐོབ་པའི་ཁྱད་པར་གྱིས་ཟུང་འཇུག་འཕོ་བ་ཆེན་པོའི་སྐུར་བཞེངས་པར་
འདོད་ན་དང་། གལ་ཏེ་འཇུག་པ་ལ་རང་དབང་ཐོབ་བཞིན་ནང་དབྱིངས་གཞོན་ནུ་བུམ་པའི་སྐུར་བཙན་ས་བཟུང་སྟེ་ཡང་དོག་པར་རྫོགས་པའི་
སངས་རྒྱས་སྐུ་བཞི་ཡེ་ཤེས་ལྔའི་བདག་ཉིད་ཆེན་པོར་མངོན་དུ་བྱེད་པའོ། །དེ་ལྟར་དག་བྱ་དག་འབྲས་ལས་ས་མཚམས་བཞིར་འབྱུང་བ་ཕར་
ཕྱིན་ཐེག་པའི་ལམ་ལྔ་དང་ཕྱོགས་མཚུངས་པ་ལས། ལམ་ཁྱད་མྱུར་བུལ་གྱི་སྒོ་ནས་ཤིང་རྟ་དང་། ཉི་ཟླའི་འགྲོས་ལྟ་བུའི་ཁྱད་པར་ཆེ་

༄༅། །བ༑ ཐེག་པ་གཞན་ལ་མིང་ཙམ་ཡང་མི་གྲགས་པའི་སྙིང་པོ། ཐེག་མཆོག་རྒྱལ་པོའི་དགོངས་པ་ཞེས་བྱའོ། །གཉིས་
པ་སོ་སོའི་རང་བཞིན་རྒྱས་པར་བཤད་པ་ལ། ཀློང་གསལ་ལས། སྣང་བཞིའི་འཆར་ཚུལ་མ་ཤེས་ན། །ས་ཟིན་མེད་པའི་སྐྱོན་ཉིད་འབྱུང་། །
སྣང་བ་བཞི་རུ་ཤེས་པར་བྱ། །ཞེས་གསུངས་པ་ལྟར། འོད་གསལ་རྡོ་རྗེའི་ཆིངས་ལས། སྣང་བ་བཞིའི་འཆར་ཚུལ་གཏན་ལ་འབེབས་
དགོས་ཏེ༔ ཆོས་ཉིད་མངོན་སུམ༔ ཉམས་གོང་འཕེལ༔ རིག་པ་ཚད་ཕེབས༔ ཆོས་ཉིད་ཟད་པའི་སྣང་བ་དང་བཞིའོ༔ ཞེས་པས། 
དང་པོ་ཆོས་ཉིད་མངོན་སུམ་གྱི་སྣང་བ་ནི། རྡོ་རྗེ་སྙིང་པོའི་ཐོད་རྒལ་ཉམས་ཁྲིད་ལས། དང་པོ་གནད་གསུམ་གྱིས་ཉམས་སུ་ལེན་པས༔ 
དབྱིངས་མཐིང་ག་ཁྱབ་པ་ལྟ་བུ༔ ཁ་དོག་ལྔ་ལྡན་གྱི་ནང་དུ་ལུ་གུ་རྒྱུད་ཕྲེང་ཆགས་པ་སྟེ༔ མངོན་པ་ནི་སྙིང་ནས་མིག་ཏུ་བརྒྱུད་དེ༔ རྣམ་

དག་གི་སྒྲོན་མ་འོད་ལྔ་ལུ་གུ་རྒྱུད་ཐིག་ཕྲན་དང་བཅས་པ་གསལ༔ དེ་ཉིད་དཔེར་མི་ལྟོས༔ རྟགས་ལ་མི་བརྟེན༔ གཅིག་ནས་གཅིག་ཏུ་བརྒྱུད་
པ་མ་ཡིན་པར་རང་ལས་རང་མདངས་ཤར་བ་ནི་ཆོས་ཉིད་ཀྱི་སྣང་བའོ༔ ཞེས་པས། ངོ་བོ། ངེས་ཚིག །དབྱེ་བ། ཉམས་ལེན། འབྲས་
བུ༑ དགོས་ཆེད་དང་དྲུག་ལས། དང་པོ་ངོ་བོ་ནི། སྒྲོན་མ་བཞི་འདུ་འབྲལ་མེད་པར་གསལ་སྟོང་དུ་ཁྱུག་གེ་བ་དེ་ཡིན་ཏེ། ཐལ་འགྱུར་
ལས༑ ཆོས་ཉིད་མངོན་སུམ་སྣང་བ་ཡིས། །དབང་པོའི་སྒོ་ནས་ངེས་ཐོན་ཏེ། །སྤྲིན་མེད་པ་ཡི་མཁའ་ལ་གསལ། །ཞེས་སོ། 
གཉིས་པ་ངེས་ཚིག་ནི། ཆོས་ནི་གཤིས་དོན་དམ་རིག་པའི་ངོ་བོ། ཉིད་ནི་འཕོ་འགྱུར་དང་བཅོས་བསླད་མེད་པའི་དེ་ཁོ་ན་ཉིད་དོ། །མངོན་པ་ནི་
རང་གདངས་དབང་པོས་བལྟར་ཡོད་པ། སུམ་ནི་སྒོ་ཡུལ་རླུང་རིག་གི་གནད་གསུམ་ལས་ཕྱིར་ཅེར་མཐོང་དུ་སྟོན་པ། སྣང་བ་ནི་དབྱིངས་

༄༅། །རིག་གི་འཕེལ་ལས། ཐིག་ལེ་གསུམ་འབྲེལ་དུ་སྣང་བ་ཚུན་ཆད་དོ། །འདི་ལ་རྣམ་གྲངས་ཀྱི་ཚུལ་གཞན་ཡང་ཡོད་ཀྱང་མ་
སྤྲོས་སོ། །གསུམ་པ་དབྱེ་བ་ལ། ཀུན་རྫོབ་ཐ་སྙད་ལ་གྲགས་པའི་མངོན་སུམ་དང་། དོན་དམ་དབྱིངས་ལ་མཇལ་བའི་མངོན་སུམ་གཉིས། 
དང་པོ་ཀུན་རྫོབ་ཐ་སྙད་ལ་གྲགས་པའི་མངོན་སུམ་ནི། དབང་པོའི་མངོན་སུམ་གཟུགས་སོགས་ཡུལ་ལྔར་སྣང་བའི་རང་བཞིན་དང་། ཡིད་
ཀྱི་མངོན་སུམ་ཡུལ་ཉེ་བ་སྤྱོད་པ་རྒྱུ་མཚན་ངེས་པའི་རྟོག་པ་ཡུལ་ན་སྣང་བ་དང་། རང་རིག་པའི་མངོན་སུམ་ནང་དུ་བདེ་སྡུག་སོགས་མྱོང་བ་
ངེས་པའི་སྣང་བ་དང་། རྣལ་འབྱོར་གྱི་མངོན་སུམ་ཆོས་ཉིད་ཀྱི་དོན་ཉེ་བར་མཇལ་བ་དེ་ཁོ་ན་ཉིད་ཀྱི་ཕྱོགས་ལ་ཞུགས་པའི་སོ་སོ་ཡང་དག་
པའི་རིག་པ་དང་། དེའི་སྣང་ཡུལ་གཉིས་སུ་མེད་པའི་ངང་ན་གཟུང་འཛིན་དང་བྲལ་བར་མྱོང་བའི་ངེས་པ་རྣམས་སོ། །གཉིས་པ་དོན་དམ་

དབྱིངས་ལ་མཇལ་བའི་མངོན་སུམ་ནི། རིག་པའི་ངོ་བོ་ཆོས་ཉིད་སྙིང་ག་ན་ཡོད་པར་ངེས་པའི། དེའི་གདངས་སྙིང་ནས་མིག་ཏུ་འབྲེལ་
བའི་ཕྱིར་ཉི་མ་དང་འོད་ཟེར་བཞིན། རྒྱུ་འབྲས་ངེས་པའི་གཏན་ཚིགས་ཀྱིས་ཡིད་ཆེས་པར་མཇལ་བའོ། །དེའི་ཕྱིར་འདས་པ་དང་མ་འདས་
པ་གཉིས་ལས། འདི་ནི་འཇིག་རྟེན་ལས་འདས་པའི་མངོན་སུམ་འདས་པ་ལ་བརྗོད་བྱ་ཤེས་པ་གཙོ་བོ་སེམས་ཀྱི་རྒྱ་མཚན་ངེས་པ་དང་། 
གནད་གཏེམ་ལ་མཐོང་བ་གཙོ་བ་རིག་པའི་མངོན་གསུམ་གཉིས་ལས། འདི་རིག་པའི་མངོན་སུམ་ཞེས་བྱའོ། །བཞི་པ་ཉམས་སུ་
ལེན་ཚུལ་ནི། རྡོ་རྗེ་སྙིང་པོ་ལས། ཀྱཻ་རིགས་ཀྱི་བུ༔ མངོན་སུམ་རང་ཐོག་ཏུ་གཟིར་བས༔ ཐིག་ལེ་རྩོལ་བ་མི་དགོས་པར་འཆར་
དེ་ལ་རྩལ་སྦྱངས་པས༔ དབྱིངས་རྣམ་པར་དག་པའི་སྒྲོན་མ་སྨིན་མཚམས་སུ་འབྲེལ་བར་འོང་ངོ་༔ དེ་ལ་རྩལ་སྦྱངས་པས༔ 

༄༅། །ལང་ལིང་འོད་ལྔའི་སྣང་བ་དུམ་བུར་སྣང་བ་ཡིན་ནོ༔ ཞེས་པས་ཉམས་སུ་ལེན་ཚུལ་གོང་དུ་རིག་གནད་སྒྲོན་བཞིའི་
སྐབས་དང་ཉམས་ལེན་གནད་འགག་སོགས་སུ་བསྟན་པ་ལྟར་ལས། འདིར་ཡང་མངོན་སུམ་གྱི་སྣང་བ་འདི་ཉིད་ཡིད་ངཔྱོད་ལ་མི་ལྟོས་པའི་
གནད་ཀྱིས། ཡིད་དཔྱོད་ཀྱི་ཤེས་རབ་གང་དུ་བཙལ་ཡང་རྙེད་པའི་དུས་མེད་དེ། ཚོལ་མཁན་མིག་ཅན་མ་ཡིན། འོད་གསལ་གཟུགས་ཅན་
མ་ཡིན་པའི་ཕྱིར་རོ། །དེའི་རྒྱུ་མཚན། འོད་གསལ་གྱི་སྣང་བ་འདི་ཐ་སྙད་ལ་གྲགས་པའི་གཟུགས་ཅན་མིན་ཏེ། ཕྲ་བ་རྡུལ་དང་། རགས་
པ་དངོས་པོ་རང་མཚན་པ་མེད་པའི་ཕྱིར། འབྱུང་བཞིའི་གནོད་པས་གཞོམ་གཞིག་མི་རུང་ལ། གཟུགས་ཅན་ནི་གཞོམ་གཞིག་གི་མཚན་
ཉིད་ཅན་ནོ། །དེས་ན་འོད་གསལ་གྱི་སྣང་བ་ཇི་ལྟར་འཆར་ཡང་། མཆོག་འཛིན། དགའ་བྲོད། ཞེན་པ་མི་བྱ་ཞིང་། འཆར་མི་

འཆར་གྱི་རེ་དོགས་བློ་རྩོལ་དང་བྲལ་ལ་སྐད་ཅིག་ཀྱང་མ་ཡེངས་པར་ངོ་བོ་ཁྲེགས་ཆོད་བློ་འདས་ཀྱི་ངང་ནས་ལྷན་ནེར་ཉམས་སུ་བླང་ངོ་། །སྐབས་སུ་
ཁྲེགས་ཆོད་ཁོ་ན་ལ་མཉམ་པར་བཞག་ཅིང་། །གཏད་པའི་འབེན་ལ་བལྟ་དུས་ཐུན་ཐུང་ལ་གྲངས་མང་བར་བསླབ། གོམས་ནས་རྒྱུན་མར་བལྟས་
པས༑ འོད་སྣང་རྩིབས་རྒྱག་དང་། གདུགས་དང་། མདུང་རྩེ་ལྟ་བུ་དང་། རེ་ལྡེ་ལྟ་བུ་ཙམ་དུ་སྣང་ཞིང་སྒྲོན་མའི་འཕེལ་སྣང་ཡང་། 
ཐིག་ལེ་མེ་ལོང་ཙམ་དང་། རིག་པ་འདབ་ཆགས་འཕུར་སྐྱེན་ཙམ་དང་། དེ་ལས་ཅུང་ཟད་དལ་བ་རྣམས་འབྱུང་ལ། བཞུགས་སྟངས་རྣམས་
ཀྱི་ནང་ནས་སྤྲུལ་སྐུ་ལ་གཙོ་བོར་བྱས་པས། གང་ཟག་དེ་རྩོལ་བ་རབ་ལ་ཟླ་བ་གཅིག་ནས་རྟགས་ཚད་རྣམས་འབྱུང་ངོ་། །ལྔ་པ་འབྲས་བུ་ནི། 
ཕྱིའི་དབྱིངས་སྣང་ལ་མིག་མི་འགུལ་བའི་རང་དུས་ན། ནང་དུ་རིག་པ་གཞི་ལ་གནས་པས་གདངས་རང་ཐིམ་ལ་འཁོར་ནས། གློ་བའི་རླུང་གི་

༄༅། །རྟ་དང་བྲལ་བས་ཡེ་ཤེས་ཀྱི་ནམ་མཁའ་དབྱིངས་ཀྱི་ནམ་མཁའ་ལ་ཐིམ་ནས་ངོ་མཉམ་རིས་མེད་དུ་གྲོལ་བས། ཀ་དག་གི་རིག་པ་
དབྱིངས་ལས་མ་གཡོས་པར་སྙིང་ག་ན་ངང་གིས་འོད་གསལ་བའི་དགོངས་པ་ལ་རང་བཞིན་གྱི་གནས་ཏེ། རྣལ་འབྱོར་པ་དེ་ཆོས་ཉིད་གདོད་མའི་གསལ་
ཟིན་པ་ཞེས་བྱ་བས། འཁོར་བ་མིང་མེད་དུ་སྟོང་ནས་སྲིད་གསུམ་གདར་ཤ་ཆོད་པ་ཡིན་ཏེ། ཐལ་འགྱུར་ལས། དེས་ནི་ཆོས་ཉིད་མངོན་སུམ་
གནད༑ །མཐོང་བ་ཙམ་གྱི་ཤེས་པ་དང་། །དེ་ཤེས་པ་ཡི་རྟོགས་པ་དང་། །རྟོགས་པ་ཙམ་གྱི་གྲོལ་བར་འགྱུར། །གྲོལ་ཞེས་བཀྲོལ་བ་མ་
ཡིན་ཏེ། །ནམ་མཁའ་དག་ནི་ནམ་མཁའ་ལ། །ཐིམ་ནས་རང་བཞིན་དམིགས་མེད་པས། །རིས་མེད་ཆ་ཤས་ཡོད་མ་ཡིན། །མངོན་སུམ་
རྙེད་པའི་སྐལ་ལྡན་ལ། །ཁམས་གསུམ་འཁོར་བ་མིང་མེད་པས། །སྲིད་གསུམ་གདར་ཤ་ཆོད་པའོ། །ཞེས་སོ། །མངོན་སུམ་དེ་དག་

གོམས་པས་དབྱིངས་ཁྲུ་གང་བ་དང་། ཐིག་ལེ་སྟོང་སྒྲོན་ཟླུམ་འཁྲིགས་གསུམ་སྦྲེལ་དང་། རྡོ་རྗེ་ལུ་གུ་རྒྱུད་ཕྲ་ལ་འགུལ་བ་སྟེ། དང་པོར་
གོམས་པའི་ཚད་ཡིན་པར། སྒྲོན་མ་རྣམ་བཀོད་ལས། ཉམས་བླངས་ཚད་ནི་རྣམ་གསུམ་སྟེ། །མཐོང་བའི་ཚད་དང་གོམས་པའི་ཚད། །
བརྟན་པའི་ཚད་དུ་གསུམ་དུ་བསྟན། །མཐོང་བའི་ཚད་ནི་འོད་ཡིན་ཏེ། །མི་འགྱུར་མཐིང་ག་དབྱིངས་ཀྱི་ཚད། །ཟླུམ་འཁྲིགས་གསལ་བ་
སྒྲོན་མའི་ཚད། །ཕྲ་ལ་འགུལ་བ་རིག་པའི་ཚད། །མཐོང་བའི་དུས་སུ་ཤེས་པར་བྱ། །གོམས་པའི་ཚད་ནི་རྣམ་གསུམ་སྟེ། །མཐིང་ག་
ལས་མཆེད་ཁ་དོག་ལྔ། །ཁྲུ་གང་ཙམ་དུ་སྣང་བ་ནི། །དང་པོ་གོམས་པའི་ཚད་ཡིན་ནོ། །ཞེས་སོ། །དྲུག་པ་དགོས་ཆེད་ནི། མངོན་
སུམ་གྱི་སྣང་བ་འདི་ལན་གཅིག་མཐོང་བ་ཙམ་གྱིས། གནས་སྐབས་སུ་ཡིད་དཔྱོད་ཀྱི་ལྟ་བ་དང་བྲལ་ཞིང་། འདིར་ཚེ་དུས་བྱས་ན་རང་བཞིན་

༄༅། །སྤྲུལ་སྐུའི་ཞིང་དུ་གྲོལ། མཐར་ཐུག་དགེ་སྡིག་གི་མི་གོས་ཤིང་ཁམས་གསུམ་དུ་མི་ལྡོག་པ་སྟེ། ཀློང་གསལ་ལས། 
རིག་པ་མངོན་གསུམ་མཐོང་བ་ནི། །བདེན་པ་མཐོང་བའི་གནད་ཀྱིས་སུ། །ཁམས་གསུམ་ལྡོག་པ་མ་ན་ནོ། །ཞེས་གསུངས་པ་ལྟར། 
གཏེར་གཞུང་ལས། ཨེ་མ་ཉོན་ཅིག་རིག་ཀྱི་བུ༔ རྡོ་རྗེ་སྙིང་པོའི་ཉམས་ལེན་ལ༔ གནད་དུ་བསྣུན་པའི་ཚད་བཟུང་བ༔ རིམ་གྱིས་མ་ཡེངས་
འདི་ལ་ཟུངས༔ མཚན་འཛིན་དབྱིངས་སུ་མཁར་གཏད་པས༔ ཐིག་ལེ་སྟོང་པའི་སྒྲོན་མ་འཆར༔ རྫོགས་ཆེན་བྱ་རྩོལ་བྲལ་བ་སྟེ༔ འདི་དུས་
ཚེ་ཡི་དུས་བྱས་ཀྱང་༔ སྐྱེ་བ་གཉིས་ནས་བརྒྱུད་པ་ཡི༔ སྙིང་ཐིག་ཆོས་དང་འཕྲད་པར་འགྱུར༔ དབྱིངས་རིག་སྨིན་མཚམས་བྲལ་བའི་དུསཿ 
དེ་དུས་ཚེ་ཡི་དུས་བྱས་ཀྱང་༔ ངན་འགྲོའི་མངལ་དུ་མི་འཇུག་གོ༔ ཞེས་བསྟན་པ་བཞིན་ནོ། །མ་མཐོང་བའི་སྐྱོན་ནི། འདས་རྗེས་ལས། མངོན་

སུམ་རིག་པ་མ་མཐོང་ན། །ཡིད་དཔྱོད་མུན་པའི་མཐའ་འཁོར་ནས། །འཁོར་བ་ཉིད་དུ་རྣམ་པར་འཁོར། །ཞེས་སོ། །གཉིས་པ་ཉམས་
གོང་འཕེལ་གྱི་སྣང་བ་ནི། ཀློང་གསལ་ལས། གོང་དུ་འཕེལ་བའི་སྣང་བ་ཡིས། །ཉམས་ཀྱི་འཕེལ་ཤན་དབྱེ་བ་གཅེས། །ཞེས་དང་། རྡོ་
རྗེ་སྙིང་པོའི་ཐོད་རྒལ་ཉམས་ཁྲིད་ལས། དེ་ལྟར་ཉམས་སུ་བླངས་པས་འོད་གསལ་གྱི་སྣང་བ་ཇེ་རྒྱས་སུ་འགྲོ་ཞིང་༔ འཁྲུལ་པའི་སྣང་བ་ཇེ་
ནུབ་ཏུ་འགྲོའོ༔ ཤེས་ཉམས་ནི༔ བདེ་གསལ་མི་རྟོག་པ་སྣ་ཚོགས་སུ་འཆར་ཡང་མི་བརྟན་པས༔ འདིར་སྣང་ཉམས་ཀྱི་ཚོད་འཛིན་དུ་སྣང་
བའི་ཉམས་གཙོ་བོར་བཤད་དོ༔ དེ་ཡང་དབྱིངས་སྣང་ཁ་དོག་འཇའ་ཚོན་ལྟ་བུ༔ དབྱིངས་ཀྱི་རྒྱན་དུ་པདྨ་དྲ་བ་གཞལ་ཡས་ཁང་ཕྱག་མཚན་དུ་
གསལ་བའོ༔ རིག་པའི་སྣང་བ་ནི་ལུ་གུ་རྒྱུད་དོ༔ ཐིག་ཕྲན་འགྲོ་འོང་དང་བཅས་པའོ༔ བར་ནས་དབྱིངས་སྣང་སངས་རྒྱས་ཀྱི་ཞིང་བཀོད་

༄༅། །པ་གདན་ཁྲི་ལྟ་བུ༔ རིག་སྣང་དེ་ལྷའི་བཀོད་པ་སོ་སོར་འཆར་བ་ལྟ་བུར་རང་བཞིན་དུ་གནས་སོ༔ སྐུའི་ལུ་གུ་རྒྱུད་གོང་
འཕེལ་ནི་སྣང་བ་རྒྱ་ཆེར་འཕེལ་ཞིང་ཡུལ་གྲུ་འོད་གསལ་གྱི་སྣང་བས་ཁྱབ༔ འོད་ལྔའི་སྣང་བ་རྩིབས་ཤར༔ གྱེན་འགྲེངས༔ མདུང་རྩེ་རེ་
ལྡེ་པདྨ་མཆོད་རྟེན་དྲྭ་བ་དྲྭ་ཕྱེད༔ རིག་པའི་སྣང་བ་ཉ་མིག་ལྟ་བུ༔ རྨ་བྱའི་མདོངས༔ མེ་ལོང་མཁར་གཞོང་བསེ་ཕུབ་ཙམ་དུ་འཆར་རོ༔ 
ཞེས་པས། དེ་ལ་ངོ་བོ་ངེས་ཚིག དབྱེ་བ་ཉམས་ལེན། འབྲས་བུ། དགོས་ཆེད་དང་དྲུག་ལས། དང་པོ་ངོ་བོ་ནི། དབྱིངས་རིག་
ལ་གོང་ནས་གོང་དུ་སྦྱངས་པས། ཕྱིར་དབྱིངས་སྣང་དུ་རིག་པ་ལུ་གུ་རྒྱུད་དབྱེར་མེད་དུ་གནས་པ་བཞིན། ནང་དུ་ཀ་དག་གི་དབྱིངས་ལ་རང་
གདངས་ཀྱི་རིག་པ་དང་དབྱིངས་གཉིས་མེད་དུ་གནས་པས་འོད་གསལ་མ་བུ་འདྲེས་ནས། སྔར་གྱི་སྣང་བ་རྣམས་གཅིག་ཏུ་ནུབ་ཀྱང་། ཡང་

ཉམས་སྣང་སྣ་ཚོགས་འཕེལ་བ་སྟེ། ཐལ་འགྱུར་ལས། ཉམས་ཀྱི་སྣང་བ་གོང་འཕེལ་ནི། །ཡེ་ཤེས་ཁ་དོག་ཕྱིར་བྱུང་ནས། །གྱེན་
འགྲེངས་པ་དང་རྩིབས་ཤར་དང་། །ཐིག་ལེ་སྣ་ཚོགས་སྐུ་ཉིད་དུ། །རང་སར་སྣང་བའི་ཡུལ་ལས་འདས། །ཞེས་སོ། །གཉིས་པ་
ངེས་ཚིག་ནི། ཉམས་ཞེས་པ་རིག་སྟོང་གི་ཉམས་དང་། གསལ་སྟོང་གི་ཉམས་དང་། འགྱུ་སྟོང་གི་ཉམས་དང་གསུམ་མམ། བསྡུ་
ན་རིག་པའི་རང་མདངས་སྣ་ཚོགས་པའོ། །གོང་འཕེལ་ནི། ཉམས་སྣང་དེ་དག་ཇེ་བཀྲ་ཇེ་ལེགས་ལ་སོང་བ་སོགས་སོ། །གསུམ་པ་
དབྱེ་བ་ནི། ཤེས་ཉམས་དང་། སྣང་ཉམས་གཉིས་ལས། དང་པོ་ཤེས་ཉམས་ལ། འཇིག་རྟེན་པའི་ཤེས་ཉམས་ནི། ཏིང་ངེ་འཛིན་
གྱིས་ཐོབ་པའི་དགའ་བདེ་སེམས་ཆགས་པ་གླུ་གར་ལ་སོགས་པ་བྱེད་སྙིང་འདོད་པ་སོགས་དང་། འདས་པའི་ཤེས་ཉམས་ནི། སྟོང་གསལ་

༄༅། །མཐའ་བྲལ་གྱི་རྟོགས་ཚད་ཤེས་རབ་ཀྱི་རྩལ་དང་བཅས་པ་རྣམས་ཏེ། འདི་ཉིད་ཐོག་མ་བར་དང་མཐར་གོམས་པ་ལས་ཤེས་པ་
དགའ་བདེའི་ཉམས་དང་། མཐར་འགྱུར་གྱི་ཉམས་དང་། ཐུན་མིན་འོག་ནས་བསྟན་པའི་སྣང་ཉམས་དང་གསུམ་འབྱུང་བ་ལས། དང་པོ་
དགའ་བདེའི་ཉམས་ནི། ལུས་ངག་གནང་དུ་གཅུན་པས་ལུས་སེམས་བག་ལ་ཞ་ནས། ནང་ཏིང་ངེ་འཛིན་འོད་གསལ་སྟོང་པའི་ངང་ལ་འབྱམས་
པ་དང་། ཤེས་པ་བག་ཡངས་གཟུང་འཛིན་མེད་པའི་དགའ་བདེ་ཡངས་པ་ཁྲོལ་ཆགས་སུ་སྐྱེས་ཀྱང་ཞེན་འཛིན་སྤུ་ཉག་ཙམ་མེད་པ་ནི། རང་
བཞིན་གྱི་བསམ་གཏན་གནད་དུ་ཕེབས་པ་ལས་བྱུང་བ་ཡིན་ནོ། །བཅོས་མའི་བསྒོམས་པ་ལས་དགའ་བདེ་བྱུང་བ་ནི། ཉམས་འགྱུར་བ་ཤས་ཆེ་
ལ༑ རགས་པ་འཁྲུབ་པའམ་གླུ་གར་བྱེད་འདོད་པ་འབྱུང་བས་ཆགས་ཞེན་དུ་སོང་ལ། འདི་ནི་དགའ་བདེར་ཤར་ཡང་རང་དབང་ཐོབ་པའི་དགའ་

བདེ་ཞེན་མེད་དུ་ཤེས་པའི་ཁྱད་ཡོད་པ་ནི་བཅོས་ནས་བསྒོམ་པ་དང་། རང་བཞིན་གྱིས་ཀློང་དུ་ཕེབས་པའི་བསམ་གཏན་གྱི་ཁྱད་པར་དུ་ཤེས་པར་
བྱའོ། །གཉིས་པ་མཐར་འགྱུར་གྱི་ཉམས་ནི། རླུང་ཉམས་ཀྱི་སྣང་ཆ་སྟེ། སྲིན་བུ་མེ་ཁྱེར་ལྟ་བུ། སྤྲིན་ལྟ་བུ། དུ་བ་ལྟ་བུ། སྨུག་ཟིལ་
ལྟ་བུ། ཟླ་བ་དང་སྐར་མ་ཤར་བ་ལྟ་བུ་ནམ་སྲོས་ལྟ་བུ་ལ་མཐིང་གའི་སྣང་བ་ཡོད་པ་ལྟ་བུ། ཉི་མ་ཤར་བ་ལྟར་ཕྱི་ནང་ཟང་ཐལ་བར་སྣང་བ་ལྟ་བུ་
དང་༑ བརྒྱད་དེ་འཆར་ནུབ་དང་གསལ་འགྲིབ་ཏུ་བྱུང་བས། མི་བརྟན་ཚུགས་མི་ཐུབ་འགྱུར་འགྲོ་བས་མཐར་འགྱུར་གྱི་ཉམས་ཞེས་བྱ་སྟེ། 
རླུང་གཡོ་བའི་ཉམས་ཡིན་པའི་ཕྱིར་རོ། །འདི་དག་བྱར་ཡོད་པའི་རླུང་སེམས་ལས་བྱུང་བས་དག་དགོས་སོ། །དེ་སྐད་དུ་ཀློང་གསལ་ལས། 
བློ་ནི་ཀུན་རྫོབ་འཁྲུལ་པར་བཤད། །ཅེས་སོ། །གཉིས་པ་སྣང་ཉམས་ནི་འདིའི་དངོས་གཞི་སྟེ། བཤད་མ་ཐག་པའི་ཤེས་ཉམས་ལས་བྱུང་

༄༅། །བའི་དགའ་བདེའི་ཉམས་དང་། མཐར་གྱི་ཉམས་གཉིས་ལས་ཁྱད་པར་དུ་འཕགས་པ། རིག་པའི་རང་གདངས་འོད་གསལ་ཆེན་
པོའི་སྣང་བ་ཕྱིར་གསལ་བ་སྣང་བའི་ཉམས་ཏེ། ནང་དུ་ཆོས་ཉིད་ཀྱི་ངོ་བོ་སྟོང་པར་མཐོང་བས། དེའི་གདངས་རང་བཞིན་གསལ་བའི་ཡེ་ཤེས་ཕྱི་
རོལ་དུ་མི་འགྱུར་བར་འཕེལ་བ་དང་། ནང་དུ་རྩ་འོད་དུ་དྭངས་བ་དང་། གསང་བར་ཉོན་མོངས་པ་གྲོལ་བ་གསུམ་མཉམ་པོར་སྟོན་པས་ཡིད་
དཔྱོད་ལ་རག་མ་ལུས་ཤིང་། མི་བསླུ་བར་ངེས་པའི་ཕྱིར་སྣང་ཉམས་ཞེས་བརྗོད་དོ། །བཞི་པ་ཉམས་སུ་ལེན་པ་ལ། ཉིན་མོ་སྣང་བའི་ཉམས་
ལེན་དང་། མཚན་མོ་མུན་པའི་ཉམས་ལེན་ནོ། །དང་པོ་ཉིན་མོ་སྣང་བའི་ཉམས་ལེན་ནི། ཀློང་གསལ་ལས། ཉམས་སྣང་གོང་དུ་
འཕེལ་བ་ནི། །འོད་ནི་སྣ་ཚོགས་འགྱུར་འཕེལ་དང་། །ཐིག་ལེ་འཕེལ་ཞིང་རིག་བརྟན་ཚད། །ས་བོན་འབྲས་བུ་བར་བཞིན་ནོ། །ཞེས་

གསུངས་པ་ལྟར། གཏེར་གཞུང་ལས། འོད་གསལ་དེ་ལ་རྩལ་སྦྱངས་པས༔ འོད་ལྔའི་སྣང་བ་གྱེན་འགྲེངས་དང་༔ རྩིབས་ཤར་དང་༔ 
མདུང་རྩེའི་རྣམ་པ་རེ་ལྡེ་ཙམ་དུ་ཡང་སྣང་ངོ་༔ དེ་ལ་རྩལ་སྦྱངས་པས༔ དབྱིངས་དེ་ཉིད་ཁ་དོག་སྣ་ཚོགས་སུ་སྣང་བ་ཡིན་ནོ༔ དེ་ལ་
རྩལ་སྦྱངས་པས༔ དབྱིངས་དཀར་ལང་ལིང་བན་བུན་ཡུལ་གྲུ་ཙམ་དུ་སྣང་ངོ་༔ དེ་ལ་རྩལ་སྦྱངས་པས༔ དབྱིངས་དང་རིག་པ་ཉིན་
མཚན་མེད་པར་དུས་ཐམས་ཅད་དུ་སྣང་ངོ་༔ དེ་ལ་རྩལ་སྦྱངས་པས༔ སྣང་བ་ཐིག་ལེར་སྣང་བ༔ སྐུ་ཉུངས་འབྲུ་སྲན་མ་ཙམ་འགྲོ་
འོང་དང་བཅས་པའོ༔ དེ་ལ་རྩལ་སྦྱངས་པས༔ དབང་པོའི་ཁྱད་པར་གྱིས་ཐིག་ལེ་མེ་ལོང་ཙམ༔ ཁམ་ཕོར་ཙམ༔ འོད་ཟེར་ནི་
རྩིབས་ཀྱི་རྣམ་པར་འཆར་རོ༔ འདི་དག་ནི་རིག་པ་ཟིན་པའི་རྟགས་སོ༔ དེ་ལ་རྩལ་སྦྱངས་པས༔ དབང་པོའི་ཁྱད་པར་གྱི་ཐིག་ལེ་དེ་

དག་ཁམ་ཕོར་རམ༔ འཁར་གཞོང་ངམ༔ བསེ་ཕུབ་ཙམ་ཕྱིར་སྣང་བ་ཡིན་ནོ༔ འོན་ཀྱང་ཡུལ་གྲུའི་རྣམ་པ་ཙམ་དུ་
འབྱུང་ངོ་༔ རིག་པ་ནི་རི་དྭགས་ཀྱི་ལུས་ཀྱི་རང་བཞིན་ནོ༔ ཞེས་པས་སྔ་མའི་སྣང་བ་ལས། བླ་མའི་གདམས་ངག་ཉམས་སུ་བླངས་
པས༑ དབྱིངས་རིག་རེས་གསལ་རེས་མི་གསལ་བ་དག་འབྱུང་། དེ་ནས་ཡང་ཉམས་སུ་བླངས་པས་དབྱིངས་རིག་སྨིན་མཚམས་ལས་
བྲལ་ཏེ་དབང་པོས་མངོན་སུམ་དུ་གསལ། ཐིག་ལེའི་སྣང་བ་དེ་དག་ཀྱང་སུན་མ་ཙམ་དུ་སྣང་ཞིང་། དབྱིངས་ཀྱང་ཁྲུ་གང་ཙམ་དུ་སྣང་
ཞིང་རིག་པ་རྡོ་རྗེ་ལུ་གུ་རྒྱུད་ཀྱང་སྐར་མདའ་འགྲོ་བ་ཙམ་མོ། །ཡང་ཉམས་སུ་བླངས་པས། འོད་ལྔའི་དབྱིངས་སྣང་དུམ་བུ་དང་། གྱེན་
འགྲེང་དང་། རྩིབས་ཤར་དང་། མདུང་རྩེ་ལྟ་བུ་དང་། རེ་ལྡེའི་རྣམ་པ་ཙམ་གྱི་རང་གི་མདུན་ཕྱོགས་ཁྱབ་པར་འཆར་བའི་ནང་དུ། ཐིག་

ལེའང་མེ་ལོང་ཙམ་དང་། རིག་པ་འདབ་ཆགས་འཕུར་སྐྱེན་པ་ཙམ་དུ་སྣང་ངོ་། །དེ་ནས་ཉམས་སུ་བླངས་པས། དབྱིངས་ཀྱི་སྣང་བ་
དེ་དག་རིན་པོ་ཆེ་དང་། འོད་ཀྱི་དྲྭ་བ་དྲྭ་ཕྱེད་དང་། །མིག་མང་རིས། མིག་ཚགས་དང་། མདུང་རྩེའི་རྣམ་པ་དང་། མདའ་དང་། པདྨ་
སྟོང་ལྡན་དང་། ཉི་ཟླའི་འོད་ལྡན་དང་། ཡེ་ཤེས་མཁར་ཐབས་དང་། རལ་གྲི། རྡོ་རྗེ། འཁོར་ལོ། གྲི་ཁུག །མེ་ལྕེ། ཉ་མིག་གི་
རྣམ་པ་ལྟ་བུར་འཆར་ཞིང་། སྣང་བ་དེས་རང་གནས་པའི་ལུང་པ་དེ་འགགས་པར་འགྱུར་རོ། །ཐིག་ལེའང་ཁམས་ཕོར་ཙམ་ལ། རིག་
པ་ནི་རི་དྭགས་སྤང་རྩིབས་ལ་རྒྱུག་པ་ཙམ་མོ། །དེ་ནས་ཡང་ཉམས་སུ་བླངས་པས། འོད་ནི་ཡུལ་ཁམས་ཙམ་དུ་འཆར་ཞིང་། ཐིག་
ལེ་ནི་བསེ་ཕུབ་ཙམ་ལ། རིག་པ་ཡང་ཤ་ར་ཎ་དར་གྱི་འགྲོ་བའམ། བུང་བ་མེ་ཏོག་ལ་ལྡིང་བ་ཙམ་དུ་དལ་བུར་འགྲོ། དེ་ནས་ཉམས་སུ་

༄༅། །བླངས་པས། འོད་ནི་སྟོང་གསུམ་གང་དུ་བལྟས་ཚད་ལ་ཁྱབ་ཅིང་། དབྱིངས་རིག་ལ་ཉིན་མཚན་མེད་པར་གསལ། 
ཐིག་ལེ་དཔག་མེད་ཀྱི་ནང་དུ། རིགས་ལྔའི་སྐུ་ཕྲ་མོའི་དབུ་དང་། ཕྱིད་ཞལ་དང་། རྫོགས་པའི་རྣམ་པ་སྐུ་རྐྱང་པ་རེ་སྣང་ལ། རིག་
པའི་བར་དུ་སྐུ་ཕྲ་མོ་རེ་རེ་རེ་འབྱུང་ཞིང་། འགུལ་འཁྲིགས་མེད་པར་སྡོད་དོ། །དེ་ལྟར་ཤར་བས་བར་དོའི་སྣང་བ་ད་ལྟ་མཐོང་བས་ཕྱིས་བར་
དོ་མེད་དོ། །དེ་སྐད་དུ་རྒྱུད་ཀློང་ཆེན་རབ་འབྱམས་ལས། ད་དུང་ཉམས་སུ་བླངས་པ་ཡི། །འོད་ཀྱང་ཡུལ་གྲུ་ཙམ་པ་མཐོང་། །ཐིག་
ལེ་འཁར་ཕོར་ཙམ་དུ་འགྲོ། །རིག་པ་ཤ་ར་རྒྱུག་པ་ཙམ། །ཐིག་ལེ་དེ་དག་རེ་རེ་ལ། །འོད་ལྔའི་མུ་ཁྱུད་དག་དང་བཅས། །དེ་ཡི་སྟེང་དུ་
ཕོ་རྐྱང་སྐུ། །རྡོ་རྗེ་སེམས་དཔའི་ཕྱེད་སྐུ་དང་། །ཞལ་ཕྱག་དོད་དང་མ་དོད་འཆར། །ད་རུང་ཉམས་སུ་བླངས་པ་ཡིས། །ཐིག་ལེ་བསེ་

ཕུབ་ཙམ་དུ་འགྲོ། །ཐིག་ལེ་ནང་དུ་སྐུ་རྐྱང་འཆར། །རིག་པའི་བར་དུ་སྐུ་ཡི་རྒྱན། །རིག་པ་འགུལ་འཁྲིགས་མེད་པར་ལྗོད། །ཅེས་སོ། །
གཉིས་པ་མཚན་མོ་མུན་པའི་ཉམས་ལེན་ནི། འཕེལ་སྣང་གི་རྟགས་ཚད་མི་རྫོགས་པའི་སྣང་བ་ཡུལ་གྱི་བློ་ཅན་ལ་གཙོ་བོར་དགོངས་
ཏེ༑ ཕྱག་བཞེས་གནང་བ་འདི་ལ་སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི། མཚན་མོའམ་མུན་ཁང་མཚན་ཉིད་ལྡན་པར། 
གདན་ནང་ཚང་ཅན་ལ་འདུག་ནས། ཡི་དམ་གྱི་བསྐྱེད་རིམ་ངང་ནས་བགེགས་བསྐྲད་བསྲུང་འཁོར་བཅས་གསལ་གདབ། སྐྱབས་
སེམས་ནས་བླ་མའི་རྣལ་འབྱོར་དབང་བཞི་བླངས་བ་ཡན་ཆད་གྲུབ་ནས། ཁྲེགས་ཆོད་བློ་འདས་ཀྱི་དོན་ལ་མཉམ་པར་བཞག་གོ། །གཉིས་
པ་དངོས་གཞི་ལ། འོད་རྩ་ཨར་ལ་གཏད་པ་དང་། དེ་ཉམས་སུ་བླངས་ཚུལ་ལོ། །དང་པོ་འོད་རྩ་ཨར་གཏད་ནི། དྲང་སྲོང་ཙོག་

༄༅། །པུའི་འདུག་སྟངས་བྱས་ཏེ། ལག་པའི་གྲུ་མོ་གཉིས་པུས་མོའི་སྟེང་དུ་ཕབ། རང་གི་རླུང་ཐུབ་ཚད་བཟུང་སྟེ། ལག་
པ་གཡས་གཡོན་གྱི་མཐེབ་མཛུབ་གསུམ་ཨོཾ་ཨཱཿཧཱུྃ་གསུམ་དུ་བསྒོམས་ཏེ། མིག་གཉིས་གཏེམས་པས་དམར་གསལ་དངས་པའི་འོད་ཟླུམ་
སྣང་བ་ལ་གཏང་ནས་ཉམས་སུ་བླངས། དང་པོ་མཐའ་ནས་དལ་བུས་མནན་ཏེ་མ་ནའི་བར་དུ་གཏེམས། ཅུང་ཟད་ན་བ་ན་དལ་བུས་བས་ཀློད་ནས་
ཕྲལ་ལོ། །དེ་ལྟར་ཐུན་ཐུང་ལ་གྲངས་མང་བར་བྱས་ལ། མཐེབ་མཛུབ་ཀྱི་རྩོལ་བ་བཏང་ནས། དར་རེ་བལྟ་ཞིང་། ཡང་གཏེམས་པས་
སྣང་བ་མཐོང་བ་ནི། ཆོས་ཉིད་མངོན་སུམ་གྱི་སྣང་བ་ཞེས་བྱ་སྟེ། ཐལ་འགྱུར་ལས། རང་གི་མཐེབ་དང་མཛུབ་མོ་ཡིས། །ཐིག་ལེ་སྟོང་
པའི་སྒྲོན་མ་གཏེམས། །གཏེམས་པ་དེ་ལས་གང་བྱུང་བ། །ཆོས་ཉིད་མངོན་སུམ་སྣང་བའོ། །ཞེས་སོ། །གཉིས་པ་ཉམས་སུ་བླངས་

ཚུལ་ནི། མཐར་མིག་ཅུང་ཟད་ཟིམ་བུས་ཐད་ཀར་བལྟས་པས། དབྱིངས་རིག་གི་ངོ་བོ་འོད་ལྔའི་སྣང་བ་ལས། དང་པོ། དུ་བ། སྨུགས་
པ༑ སྤྲིན་ལྡིང་བ། མེ་སྟག་འཕྲོ་བ། ཉི་ཟླ་དང་སྐར་མའི་སྣང་བ། འཇའ་ཚོན་ལྟ་བུ་རྣམས་དང་། འོད་དཀར་གསལ། སེར་
གསལ༑ དམར་གསལ། ལྗང་གསལ། མཐིང་ག །སྣ་ཚོགས་དང་། དྲ་བ་རིས་དང་། ཟླུམ་འཁྲིགས་དང་། ཐིག་ལེ། མཆོད་
རྟེན༑ ལྷ་སྐུ་དང་། སེམས་ཅན་གྱི་གཟུགས་ཐ་དད་པ་ཕྱམ་ཕྱམ་ཕར་ཡལ་ཚུར་ཡལ་འཕྲོ་འདུ་རང་སྣང་གི་དུས་ན་དངོས་སུ་གཅུགས་
རླུང་ལྔའི་འཆར་སྣང་ཚད་མེད་པ་འཆར། དེའི་ཚེ་འོད་གསལ་གྱི་སྣང་བ་གང་འཆར་བ་དེ་མ་ཡལ་གྱི་བར་དུ་ཉམས་སུ་བླངས་ཤིང་། ཡང་
ཡལ་བ་དང་སྔར་བཞིན་འོད་རྩ་ཨར་གཏད་སོགས་ཞག་བདུན་ཚན་ཚུན་ཆད་ཉམས་སུ་བླངས་པས། ཕྱིས་ནས་རྩོལ་བ་མ་བྱས་ཀྱང་ཟབ་

༄༅། །མོ་བློ་འདས་ཀྱི་སྣང་བ་ཤིག་ཤིག་ཤིག་ལམ་ལམ་དུ་འཆར་བས་ཚུལ་བཞིན་དུ་ཉམས་སུ་བླང་ངོ་། །གསུམ་པ་རྗེས་སུ་ངོ་སྤྲད་པ་ནི། 
སྔ་མ་ལས་ལོགས་སུ་མེད་ཀྱང་། སྔོན་གྱི་ཕྱག་བཞེས་ལ་འདིར་ཡང་། ངོ་སྤྲོད་མཛད་པས། དེའི་ཚུལ་རྡོ་རྗེ་སྙིང་པོའི་ངོ་སྤྲོད། མུན་སེལ་
སྒྲོན་མེ་ལྟར་རམ་ཡང་ན་དེ་ལས་བསྡུས་ཙམ་ནི་སྙན་རྒྱུད་རིག་པའི་མེ་ལོང་ལས་བསྟན་པ་བཞིན། དང་པོ་དམར་སེར་ཟླུམ་པོ་ལས། ཕྱིའི་
འོད་ལྔའི་མུ་ཁྱུད་དུ་སྣང་ངོ་། །དེ་རླུང་གི་གནད་ཀྱི་འགུལ་བ་ལས་ཕྱིར་བཟུང་ཞིང་དལ་བ་གནང་ངོ་། །དེ་ནས་དྭངས་བའི་ཆ་ཉམས་སུ་བླངས་
པས༑ སྒྲོན་མ་མེ་ལོང་ཙམ་དང་། འོད་རེ་ལྡེ་ཙམ། ཐིག་ལེ་འཁར་ཕོར་ཙམ་ལས། སྐུ་དང་བཅས་པ་མཆེད་ཅིང་རིམ་པར་སྣང་བ་བཞི་
ཚད་དུ་ཕྱིན་པའོ། །དེ་རྣམས་ཀྱང་རྣམ་སྨིན་ཨ་འཐས་ཀྱི་བག་ཆགས། དངོས་པོ་གདོས་བཅས་ཀྱི་སྣང་བ་མ་ཡིན་པར། ཅིར་སྣང་ཅི་

སྲིད་བཟང་ངན་གྱི་རྣམ་པ་ཐམས་ཅད་བློ་འདས་ཀྱི་རང་སྣང་ཡེ་ཤེས་ཀྱི་ངོ་བོ་ཉག་གཅིག་ལས། གཞན་གྱི་བསླད་པ་རྡུལ་ཙམ་ཡང་མི་སྲིད་དེ། 
ཐོག་མའི་ཆོས་ཁམས་བདེ་གཤེགས་སྙིང་པོའི་ཡོན་ཏན་རང་སྣང་གི་གདངས་མངོན་དུ་གསལ་བ་ཙམ་ལས་གཞན་གང་དུ་བཙལ་ཞིང་བསྒྲུབ་
ཏུ་མེད་དོ། །ཞེས་གདམས་སོ། །འདི་ལས་འཕྲོས་པའི་ཁྲིད་ཚུལ་ཁྱད་པར་བ་མུན་ཁྲིད་དང་ཁྲ་ཁྲིད་ཀྱི་མན་ངག་རྗེ་ངེས་དོན་པ་སོགས་
ཀྱིས་མཛད་པ་ལས་ཤེས་སོ། །ལྔ་པ་འབྲས་བུ་ནི། གཏེར་གཞུང་ལས། འོད་ལྔའི་སྣང་བ་གྱེན་འགྲེངས་དང་༔ རྩིབས་ཤར་མདུང་
རྩེ་ལྟ་བུ་དང་༔ དབྱིངས་དང་རིག་པ་འདས་པ་སྟེ༔ དེ་དུས་ཚེ་ཡིས་དུས་བྱས་ན༔ བར་དོར་གྲོལ་བར་ཐེ་ཚོམ་མེད༔ རང་གི་མདུན་
ཕྱོགས་གཞལ་ཡས་ཙམ༔ རྒྱན་ལྡན་འབྱུང་དུས་ཚེ་འདས་ན༔ ལྷུན་གྲུབ་བར་དོར་གྲོལ་བ་ཡིན༔ དབྱིངས་དང་དྲྭ་བ་དྲྭ་ཕྱེད་དང་༔ ༔

༄༅། །མིག་མང་ཟ་འོག་གུར་ཁྱིམ་དང་༔ མཆོད་རྟེན་ལྕགས་ཀྱུ་མདུང་རྩེ་དང་༔ ཉ་མིག་རྣམ་པ་བྱུང་བའི་ཚེ༔ དབྱིངས་ཀྱི་རྒྱན་རྫོགས་
ཚད་ཡིན་ཏེ༔ སྲིད་པ་བར་དོར་འཇུག་མི་སྲིད༔ དེ་ལྟའི་དབྱིངས་རིག་ལ་སྒོམས་ན༔ དབྱིངས་སྣང་མངོན་སུམ་བརྟན་པ་ནི༔ འཁོར་འདས་
དབྱེ་བ་ཚད་མ་སྟེང་༔ བར་དོའི་སྣང་བ་ཤར་མི་སྲིད༔ ཐིག་ལེའི་སྣང་བ་ཡུངས་འབྲུ་ཙམ༔ དབྱིངས་ཀྱི་དྲྭ་བར་ཚུད་པ་ན༔ སྙིང་པོ་བཅུད་དུ་
འདྲིལ་བ་སྟེ༔ ཐིག་ལེ་དེ་རྣམས་མེ་ལོང་ཙམ༔ རྒྱན་དང་བཅས་པ་བྱུང་བ་ནི༔ ཐིག་ལེ་ཉག་གཅིག་སྨིན་པའོ༔ ཞེས་པས། ཉམས་
ཀྱི་སྣང་བ་དེ་དག་གོང་དུ་བསྟན་པ་ལྟར་རིམ་པར་ཉམས་སུ་ལེན་པ་ལ་བརྩོན་འགྲུས་ཀྱི་ཁྱད་པར་ལས་རབ་རྣམས་ལ་ཞག་གསུམ་གསུམ་དང་། 
འབྲིང་རྣམས་ལ་བདུན་བདུན། ཐ་མ་རྣམས་ལ་བཅུ་བཞི་བཅུ་བཞིན་གཅིག་སྐྱེ་གཅིག་འགག་པའོ། །དེ་ཕན་ཆད་ནི་ཉམས་གོང་འཕེལ་གྱི་སྣང་

བ་སྟེ། འདི་དག་ནི་སེམས་ཀྱི་སྔོན་འགྲོའི་དུས་ན་རྟོག་པ་ཐ་དད་པར་བསླང་བ་དེ་དག་འགག་པའི་རྟགས་ཡིན་ནོ། །ཞེས་ཀུན་མཁྱེན་རྒྱལ་བའི་
དབང་པོས་གསུངས། དེ་ལྟར་ཉམས་གོང་དུ་འཕེལ་བའི་དུས་སུ། ལོངས་སྐུའི་སྣང་བ་ལ་ལོངས་སྤྱོད་དེ། དབྱིངས་རྣམ་པར་དག་པའི་
ཀློང་ན། ཐིག་ལེ་སྟོང་པའི་སྒྲོན་མས་བརྒྱན་བཀྲམ། ཤེས་རབ་རང་བྱུང་གི་སྒྲོན་མས་རྒྱ་བཅད། རྒྱང་ཞགས་ཆུའི་སྒྲོན་མས་འབྲེལ་བཏགས་
ཏེ༑ འཛིན་མེད་ཡེ་གྲོལ་གྱི་དགོངས་པས། མ་བཅོས་ཅོག་བཞག་ལ་གནས་པས། ལོངས་སྤྱོད་རྫོགས་པའི་སྐུ་ངོས་ཟིན་ཅིང་། བར་
དོ་རང་ཆོད་ནས་གཟུགས་ཀྱི་ཁམས་སྟོང་པའི་དགོས་པ་ཡོད་ལ། ཉམས་གོང་འཕེལ་འདི་སྣང་བའི་གང་ཟག་དེ་ཚེའི་དུས་བྱས་ཀྱང་། ཆོས་
ཉིད་ཀྱི་བར་དོ་ཤར་དུས་གདོད་མའི་དབྱིངས་སུ་སངས་རྒྱས་ཏེ། ཞག་བདུན་ནས་སྤྲུལ་པ་ཉི་ཟེར་ལྟ་བུའི་འགྲོ་བའི་དོན་བྱེད་པའོ། །དེ་སྐད་

༄༅། །དུ༑ འདུས་རྗེས་ལས། ཉམས་སྣང་གོང་འཕེལ་སྣང་བ་ཡིས། །བར་དོའི་ཡེ་ཤེས་མངོན་དུ་གསལ། །ཞེས་དང་། 
ཀློང་གསལ་ལས།སྐུ་ཤར་ཉམས་ཀྱི་འཕེལ་རྫོགས་ན། །བར་དོའི་སྣང་འབྱུང་འདི་ཆོད་པས། །ལོངས་སྤྱོད་ངོས་ཟིན་བར་དོ་སྟོངས། །
ཞེས་དང་། མ་འཕེལ་བའི་སྐྱོན་ནི་དེ་ཉིད་ལས། ཉམས་སྣང་གོང་དུ་མ་འཕེལ་ན། །བར་དོ་ལས་ནི་གྲོལ་མི་འགྱུར། །ཞེས་སོ། །དྲུག་པ་
དགོས་ཆེད་ནི། བཤད་མ་ཐག་པ་བཞིན་གནས་སྐབས་སུ་ཉམས་སྣང་གི་རིག་པའི་ཡོན་ཏན་རྣམས་ཐོབ་ལ། མཐར་ཐུག་བར་དོའི་སྣང་བ་རང་
སར་གྲོལ་བའོ། །གསུམ་པ་རིག་པ་ཚད་ཕེབས་ཀྱི་སྣང་བ་ནི། ཀློང་གསལ་ལས། རིག་པ་ཚད་ལ་མ་ཕེབས་ན། །རྣལ་འབྱོར་དྲོད་ཚད་
རྙེད་མི་འགྱུར། །ཞེས་དང་། གཏེར་གཞུང་ཐོད་རྒལ་ཉམས་ཁྲིད་ལས། ཉམས་སུ་བླངས་པས་གང་བལྟས་འོད་ཀྱི་ཞིང་དུ་ཁྱབ་ནས༔ ས་

རྡོ་རི་བྲག་གི་སྣང་བ་ནུབ༔ འོད་ལྔ་མུ་ཁྱུད་ཉི་གཞལ་ཡས་ཁང་དུ་གསལ༔ ཚོམ་བུའི་དཀྱིལ་འཁོར་རིག་སྣང་ཚད་ལ་ཕེབས་ཏེ༔ལུ་གུ་རྒྱུད་
ཀྱི་ཕོ་བྲང་དག་པ་ཚོམ་བུའི་ཕོ་བྲང་དུ་འགྱུར་རོ༔ རེ་རེའི་ནང་དུ་དང་པོ་རིགས་ལྔའི་སྐུ་རྐྱང་པ་ལས་ཡབ་ཡུམ་ཟུང་འབྲེལ་འཁོར་གྱི་ཚོགས་
རིགས་ལྔ་སོ་སོའི་སྣང་བ་ནམ་མཁའ་ཁྱབ་པ་འཆར་རོ༔ གཞི་འཛིན་གྱི་རིག་པ་ངོ་བོ་ཀ་དག་མཚན་ཉིད་འཛིན་པའི་རིག་པ་ཡེ་ཤེས་ལྔ་སྟེ༔
རང་བཞིན་ལྷུན་གྲུབ༔ལྷག་མཐོང་གི་རིག་པ་ལུ་གུ་རྒྱུད་དོ༔ ཚད་ནི་ཕྱི་ཡུལ་སྣང་ཡེ་ཤེས་སུ་འཆར༔ ནང་སྒྱུ་ལུས་འོད་གསལ་དུ་གྲོལ༔
གསང་བ་ལྔ་ལྡན་སྐུར་སྨིན་པའོ༔ ཞེས་པས། འདི་ལ་ངོ་བོ། དེས་ཚིག །དབྱེ་བ། ཉམས་ལེན། འབྲས་བུ། དགོས་ཆེད་དོ། །
དང་པོ་ངོ་བོ་ནི། གདོད་མའི་ངོ་བོ་ཡེ་ཤེས་སུམ་ལྡན་འབྲས་བུ་ཡེ་ནས་ལྷུན་གྱི་གྲུབ་པ་དེའོ། །གཉིས་པ་ངེས་ཚིག་ནི། ཡེ་ནས་རང་

༄༅། །གནས་ཀྱི་རིག་པ་དེ་ཉིད་རྩལ་རྫོགས་ཏེ། ཉམས་ལེན་གྱི་རྩོལ་བས་ལུས་ངག་ཡིད་གསུམ་གྱི་སྟེང་དུ་ཚད་ལ་ཕེབས་པའོ།།
ཡང་ན། རིག་པ་ནི་གཞི་གནས་ཀྱི་རིག་པ་མངོན་དུ་གྱུར་ཏེ། ལམ་སྲོལ་དུ་ཚུད་པ་ལས་གཞི་སྣང་གི་རང་གདངས་ལྷུན་གྲུབ་ཀྱི་འཆར་སྒོ་སྐུར་སྣང་
བས༑ ལམ་སྣང་ཟད་དུ་ཉེ་བ་ལས། དཀྱིལ་འཁོར་རྫོགས་པ་རྣམས་སོ། །ཚད་ནི་དང་པོ་སྐུ་ཡབ་ཡུམ་ཟང་འབྲེལ་དུ་ཤར་བ་ནས་གཙོ་འཁོར་
གྱི་དཀྱིལ་འཁོར་ཡོངས་སུ་རྫོགས་པའི་བར་རོ། །ཕེབས་པ་ནི། དེ་འདས་པ་མེད་པས་རྣམ་པར་སྣང་བའོ། །གསུམ་པ་དབྱེ་བ་ལ། ཕྱི་
སྣང་བའི་ཚད། ནང་ལུས་ཀྱི་ཚད། གསང་བ་རིག་པའི་ཚད་དང་གསུམ་ལས། དང་པོ་ཕྱི་སྣང་བའི་ཚད་ནི། སྣང་བ་ལ་དབང་བསྒྱུར་ཞིང་
ཞིང་ཁམས་འོད་གསལ་དུ་རྫོགས་པས་དབྱིངས་སྣང་གིས་འབྱུང་བཞིའི་སྣང་བ་ནུབ་ནས། འོད་གསལ་གྱི་སྣང་བའི་ཞིང་ཁམས་ནས། སྒྲོན་

མ་ནི་ཐིག་ལེ་རེ་རེའི་ནང་ན་སྐུ་ཡབ་ཡུམ་འབྲེལ་བ་དང་། དེ་ནས་སྐུ་ལྔ་ལྔ་ཡབ་ཡུམ་དུ་སྣང་ཞིང་། རིག་པའི་མཚམས་སུ་ཡང་སྐུ་ལྔ་ཡབ་
ཡུམ་དུ་སྣང་བའོ། །དེ་སྐད་དུ། སྐུ་གདུང་འབར་བ་ལས། གང་གིས་འོད་ལ་སུས་གོམས་པ། །རང་གིས་མཐོང་བའི་སྤྱོད་ཡུལ་དུ། །
ས་དང་ཆུ་དང་མེ་དང་རླུང་། །འབྱུང་བཞིའི་སྣང་བ་རང་ནུབ་ནས། །རིམ་གྱིས་ཁ་དོག་ལྔ་ལ་སྤྱོད། །འོད་དང་འབྲལ་བ་མེད་པའི་རྟགས། །
ཞེས་དང་། ཐལ་འགྱུར་ལས། ཅིར་སྣང་གཟུགས་སྐུར་རྫོགས་པ་དང་། །དེ་ལས་ཡབ་ཡུམ་འཁྲིལ་བ་དང་། །ལྔ་ལྔ་ཡབ་དང་ཡུམ་སྦྱོར་
དང་༑ །ཀུན་ཀྱང་མུ་ཁྱུད་ཟླུམ་པོ་ལ། །རྣལ་འབྱོར་ལུས་ཀྱི་འོད་གསལ་ཞིང་། །འགྲོ་དང་འོང་དང་འདུག་པར་སྣང་། །ཐམས་ཅད་རིག་པ་
ཚད་ཕེབས་སོ། །ཞེས་སོ། །གཉིས་པ་ནང་ལུས་ཚད་ལ་ཕེབས་པ་ནི། འདིའི་དུས་ན་རང་ལུས་གདོས་བཅས་དག་ནས་རང་ལུས་འོད་དུ་

༄༅། །སྣང་བའི་མཛོད་སྤུའི་འོད་ཟེར་འདོམ་གང་བར་གསལ་བས་སྤྱི་བོའི་གཙུག་ན་ཡེ་ཤེས་རླུང་གི་ཐིག་ལེ་འཁར་གཞོང་ངམ་ཁམ་ཕོར་
བརྩེགས་མ་ལྟ་བུ་དགུའམ་ལྔར་སྣང་ཞིང་། དེ་ཡང་དོན་དམ་པར་ཐོར་ཚུགས་ནི་གཙུག་ཏོར་ཡིན་ལ་རླུང་ནི་འདེགས་པའི་སྒྲས་ཡེ་ཤེས་རླུང་དབྱིངས་
སུ་འཁྱིལ་བས་དེ་ཉིད་བལྟར་མི་མངོན་པའི་ཆོས་སུ་གྲུབ་པས་མཚན་དང་དཔེ་བྱད་ཀྱི་ངོ་བོར་འབར་ཏེ། སྒྲོན་མ་སྣང་བྱེད་ལས། རང་ལུས་འོད་
ཀྱི་སྟེང་དག་ཏུ། །འཁར་གཞོང་བརྩེགས་པ་ལྟ་བུ་ཡི། །ཐིག་ལེ་བརྩེགས་མ་གྱེན་ཤར་ན། །སྒྲོན་མ་བརྟན་པའི་ཚད་ཡིན་ནོ། །ཞེས་སོ། །དེའི་
ཚེ་ན་སྣང་བ་མ་ལུས་པ་སངས་རྒྱས་ལྔའི་ཞིང་དུ་གསལ་བའི་ཐུགས་ཀ་འོད་ཟེར་གྱི་སྐར་ཁུང་ནས། རང་གི་སྙིང་དབུས་ཨའི་རྣམ་པ་ཅན་ལ་འོད་
གདངས་ཟུག་པར་འབྲེལ་བས་འོད་ཟེར་ཆེན་པོའི་དབང་ནོད་ཅིང་། ཡེ་ཤེས་ཀྱི་རླུང་ལག་སོར་ལ་ཆུད་པས་འོད་ལྔའི་ཕྲེང་བས་འཁྲིགས་ཤིང་། 

འོད་རྩ་ཕྲ་མོ་རྣམས་སུའང་ཡེ་ཤེས་ཀྱི་གདངས་གསལ་བས། བ་སྤུའི་སྒོ་དང་། །རྡུལ་ཕྲ་རབ་རེ་རེའང་སངས་རྒྱས་ཀྱི་ཞིང་ཁམས་ལོངས་སྐུའི་
སྙིང་པོ་ཅན་དུ་རྫོགས་པས་ཞི་བ་རྡོ་རྗེ་དབྱིངས་ཀྱི་དཀྱིལ་འཁོར་དང་། དུང་ཁང་དུ་ཁྲོ་བོའི་དཀྱིལ་འཁོར་སྣང་བའི་གདངས་ཚངས་བུག་གི་འོད་རྩ་
ལས་འཐོན་ཏེ་སྟེང་གཞི་མ་ལུས་པ་ཁྲག་འཐུང་རོལ་པའི་དཀྱིལ་འཁོར་དང་། ལུས་ཀྱི་ཆ་ཤས་ཀུན་ལ་རང་བཞིན་སྤྲུལ་པ་དང་། འགྲོ་འདུལ་
གྱི་སྤྲུལ་པ་དང་། སྣ་ཚོགས་སྤྲུལ་པའི་སྣང་བ་སྟེ། སྤྲུལ་པ་སྐུའི་ཞིང་ཁམས་ལམ་དུ་ཤར་ནས་རང་ལུས་འོད་ཀྱི་འཁོར་ལོར་འཁྱིལ་བ་ནི་
ལུས་ཚད་ལ་ཕེབས་པ་སྟེ། སྒྲོན་མ་སྣང་བྱེད་ལས། ཤིན་ཏུ་ཡང་དག་གོམས་པའི་ཚད། །འགུལ་དང་འཁྲིགས་པ་མེད་པ་དང་། །ཉིན་དང་
མཚན་མོ་མེད་སྣང་དང་། །རབ་ཏུ་གོམས་པའི་ཚད་ཡིན་ནོ། །རང་སྣང་སྐུར་སྣང་ལུ་གུ་རྒྱུད། །ཚིག་དང་འདྲ་བའི་བར་དག་ཏུ། །ཐིག་ལེ་ཉུང་

༄༅། །འབྲུ་ཙམ་ནང་དུ། །སྐུ་ནི་ཤིན་ཏུ་ཕྲར་ཤར་ནས། །སྣང་བ་ཐམས་ཅད་སྐུར་ཤར་ན། །རིག་པ་བརྟན་པའི་ཚད་ཡིན་ནོ། །ས་
ཆུ་མེ་རླུང་སྣང་བ་དང་། །འབྱུང་བཞིའི་སྣང་བ་འགགས་གྱུར་ནས། །ཁ་དོག་ལྔ་ཡི་འོད་སྣང་གིས། །གང་དུ་བལྟས་པ་དེར་སྣང་ན། དབྱིངས་
ནི་བརྟན་པའི་ཚད་ཡིན་ནོ། །ཞེས་དང་། གཏེར་གཞུང་ལས། དེ་ལ་རྩལ་སྦྱངས་པས༔ ཐིག་ལེ་དེ་དག་ཡུལ་ཁམས་ཙམ་དུ་འཆར་ཏེ་མུ་
ཁྱུད་ཀྱང་ཟླུམ་པོར་སྣང་བ་ཡིན་ནོ༔ དེའི་ཚེ་རྟགས་དེ་ལྟ་བུ་འཆར་བ་ཡིན༔ རང་ལ་རྒོད་བྲོ་བ་དང་༔ སྔར་མི་ཤེས་པའི་ཆོས་ཚིག་མང་པོ་རྒྱུད་ལ་
འཆར་བ་དང་༔ ཅི་སྨྲ་ཐམས་ཅད་ཆོས་ཀྱི་ཚིགས་སུ་འབྱུང་བ་དང་༔རང་གི་བླ་མ་ལ་གདུང་བ་སྐྱེ་བ་འབྱུང་ངོ་༔ དེ་ལ་རྩལ་སྦྱངས་པས༔ ཐིག་
ལེ་རེ་རེའི་ནང་དུ་རྡོ་རྗེ་སེམས་དཔའི་སྐུ་རྐྱང་པ་རེ་རེ་འབྱུང་བ་ཡིན༔དེའི་དུས་སུ་ཕྱིའི་སྣང་བ་རང་འགག་གོ༔ ཡང་རྩལ་སྦྱངས་པས༔ ཐིག་

ལེ་དེ་དག་རེ་རེའི་ནང་དུ་སྐུ་འོད་ལྔར་སྣང་བར་སྣང་བ་ཡིན་ནོ༔ འདིའི་དུས་སུ་སྣང་བ་འགུལ་མི་སྲིད་དོ༔ ཞེས་སོ། །དེ་ལྟར་ལུས་ཚད་ལ་
ཕེབས་ནས་མ་བསྒོམ་ཡོང་འགྱུར་བ་མེད་དོ། །གསུམ་པ་གསང་བ་རིག་པ་ཚད་ཕེབས་ནི། ཀུན་ཏུ་རྟོག་པའི་སེམས་དང་། ཡིད་དང་།
རྣམ་པར་ཤེས་པ་རྣམས་ནུབ་ནས་ཆོས་དབྱིངས་དྲི་མེད་དུ་རང་གསལ་བས་གཞན་གྱིས་སེམས་ཤེས་པ་ལ་སོགས་པའི་མངོན་པར་ཤེས་པ་
དྲུག་དང་། ཐོག་རེག་གིས་བཅད་པའི་ཕ་རོལ་ཡུལ་དང་རྒྱལ་བའི་ཞིང་ཁམས་ཚད་མེད་པ་མཐོང་བའི་སྤྱན་ཏེ་སྣང་བའི་སེམས་རྣམ་པར་
དག་པ་དང་། སྟོང་པའི་སེམས་དག་པས་ཤེས་རབ་དང་ཏིང་ངེ་འཛིན་གྱི་སྒོ་དཔག་ཏུ་མེད་པ་ལ་དབང་འབྱོར་བར་འགྱུར་རོ། །བཞི་པ་ཉམས་
སུ་ལེན་པ་ནི། འདིའི་དུས་སུ་རིག་པ་ལ་སྣ་མི་བསྐྱིལ་བར་རི་ལུང་ཁྱད་མེད་དུ་སྤྱོད་པ་གནད་ཡིན་ཞིང་། གཞན་ཡང་འགྲོ་དོན་སོགས་

༄༅། །སྤྱོད་པའི་རིམ་པ་ལ་ལེགས་པར་བསླབ་པ་གནད་ཀྱི་མན་ངག་གོ། །དེའི་དུས་ན་ལུས་ཀྱི་ལས་རླུང་དག་པས་འབྱུང་བ་ལ་
ཐོགས་ཆགས་མེད། ངག་འཁྲུལ་པ་དག་པས་གང་སྨྲས་ཆོས་སུ་འགྲོ། སེམས་འབྲས་བུ་མ་ཐོག་ཏུ་ཐིམ་པས། འཁོར་བར་མི་འཁྱམས་པའི་
གདེང་ཆོད་པའོ། །ལྔ་པ་འབྲས་བུ་ནི། གཏེར་གཞུང་ལས། ཐོག་མར་ཐིག་ལེ་ཁམ་ཕོར་ཙམ༔ འབྲིང་གི་འཁར་གཞོང་ཙམ་དུ་སྣང་༔ 
རབ་ཀྱི་བསེ་ཕུབ་ཙམ་དུ་སྣང་༔ རབ་འབྲིང་དབང་པོའི་ཚད་མ་སྟེ༔ ཐིག་ལེའི་ཚད་དུ་ཕྱིན་པ་ཡིན༔ ཐིག་ལེ་འོད་ལྔའི་མུ་ཁྱུད་ཅན༔ ཐིག་
ལེ་བཅུང་དུ་སྨིན་པ་ཡིན༔ ཐིག་ལེའི་ནང་དུ་སྐུ་རྐྱང་རེ༔ བཅུང་ཉིད་སྙིང་པོར་འདྲིལ་བ་ཡིན༔ ཐིག་ལེའི་ནང་དུ་སྐུ་ལྔ་ལྔ༔ ཤར་ཚེ་
ཞེན་པ་རང་ཆོད་གཅེས༔ སྐུ་གསུམ་ལམ་དུ་འཇོག་པའོ༔ འདི་ཉིད་དོན་ལ་སུ་བསྒོམ་པ༔ ཕུང་པོ་འོད་དུ་གྲོལ་བའོ༔ ཞེས་པའི་དོན་

ཉམས་སུ་བླངས་པས། ཕྱི་སྣོད་ཐམས་ཅད་དག་པའི་ཞིང་ཁམས་སུ་གྲོལ། ནང་བཅུད་ཐམས་ཅད་ཞི་ཁྲོའི་ལྷ་ཚོགས་སུ་གྲོལ། རང་
ལུས་ཉིད་ཀྱང་འཇའ་འོད་དུ་གྲོལ་ཏེ། དེའང་ལུས་ཀྱི་རྡོས་པ་དག་པས་རྩ་རླུང་རང་དག །དེ་དག་པས་གློ་བུར་གྱིས་བསྡུས་པའི་ཚོགས་བ་
ཞིག་སྟེ། ལུས་སེམས་ཀྱི་འབྲེལ་མངོན་གྱུར་རགས་པ་ལོག །ཕྲ་བ་བག་ལ་ཉལ་གྱི་ཆ་སྐར་མངའ་རྒྱུག་པ་ཙམ་ལས་བསྐྱེད་སྡུད་ཀྱི་
སྣང་ཆ་གཉིས་འཛིན་པའི་དུས་ཏེ། ཐལ་འགྱུར་ལས། ལུས་སེམས་འབྲེལ་པ་ཆོད་པ་ནི། །ཟག་བཅས་ཟད་པའི་ལུས་ལ་ཡང་། །
ཕྱིར་འབྱུང་མཚན་ཉིད་གསལ་བའི་སེམས། །སྐར་མངའ་འཕྲོ་བའི་ཚུལ་གྱིས་ཀྱང་། །ནམ་མཁའི་ཁམས་སུ་གསལ་བར་མཐོང་། །
ཞེས་དང་། ལུས་ནི་འོད་གསལ་དག་པ་ལས། །རླུང་ནི་མེ་སྟག་འཕྲོ་བ་བཞིན། །གཅིག་ཏུ་མི་གནས་རང་གསལ་གཞི། །སྣང་

༄༅། །ཆ་གཉིས་ཀྱི་ཚུལ་དུ་འབྱུང་། །འདིས་ནི་ལུས་སེམས་འབྲེལ་བཅད་ནས། །ཁམས་གསུམ་ལྡོག་པ་མ་ཡིན་ནོ། །ཞེས་
སོ། །དྲུག་པ་དགོས་ཆེད་ནི། གནས་སྐབས་སུ་མ་བསྒོམ་ཡང་ཆོག་ལ། མཐར་ཐུག་ལོངས་སྤྱོད་རྫོགས་པའི་སྐུ་ངོས་ཟིན་པས། ལོངས་
སྐུའི་ཞིང་ན་བདེ་ཆེན་འདུ་འབྲལ་མེད་དེ། ཀློང་གསལ་ལས། རིག་པ་ཚད་ཕེབས་སྣང་བ་ཡིས། །ཕྱི་ནང་གཟུང་འཛིན་གདོས་བཅས་གྲོལ། །
ཞེས་སོ། །མ་ཕེབས་ན། དེ་ཉིད་ལས། དེ་ལྟར་ཚད་ལ་མ་ཕེབས་ན། །ཕུང་པོའི་འཛིན་སྣང་དག་མི་འགྱུར། །ཞེས་སོ། །བཞི་པ་ཆོས་
ཉིད་ཟད་པའི་སྣང་བ་ནི། ཐལ་འགྱུར་ལས། ཆོས་ཉིད་ཟད་པའི་སྣང་བ་ནི། །ཉམས་ཀྱི་སྣང་བ་སྟོང་ནས་ནི། །ལུས་ཟད་དབང་པོའི་ཡུལ་
ཡང་ཟད། །རྟོག་ཚོགས་འཁྲུལ་པ་རང་དག་ནས། །བརྗོད་གཞིའི་ཚིག་དང་བྲལ་བའོ། །ཞེས་གསུངས་པ་ལྟར། གཏེར་གཞུང་ཐོད་རྒལ་ཉམས་

ཁྲིད་ལས། ཆོས་ཉིད་ཟད་པ་ནི་བཅུ་དྲུག་ནས་གནམ་གང་གི་ཟླ་བ་མར་འགྲིབ་ནས་དབྱིངས་སུ་འཇུག་པ་ལྟར་སྔར་གྱི་རྟགས་རྣམས་སྐྱེ་མེད་ཀྱི་
ཀློང་དུ་མྱ་ངན་ལས་འདས་པ་སྟེ༔ གཟུང་འཛིན་ཞེན་པ་ཐམས་ཅད་ཟད་ནས་ཅིའི་ངོ་བོར་མ་གྲུབ་པ་རང་འོད་དུ་འཇུག་པའོ༔ རིམ་གྱིས་ཟད་
པ༔ གཅིག་ཆར་དང་རྩོལ་སྒྲུབ་ཀྱིས་ཟད་པ་སོགས་མ་ངེས་སོ༔ སྣང་བའི་ངོ་བོ་ཀ་དག་གི་ཆ་ལས༔ ཐུགས་རྗེའི་མཛད་པ་ནི་རྒྱུན་མི་
ཆང་དོན༔ ཞེས་པས། དེ་ལ་ ངོ་བོ་ངེས་ཚིག དབྱེ་བ་ཉམས་ལེན་ འབྲས་བུ་དགོས་ཆེད་དོ། །དང་པོ་ངོ་བོ་ནི། ཕྱི་འོད་
ལྔའི་སྣང་བ་སྐུ་དང་བཅས་པ་ཟད། ནང་རྡོས་བཅས་རྟོག་ཚོགས་དང་བཅས་པ་ཟད། ཉམས་སྣང་གི་ཡུལ་ཟད། ཀ་དག་གི་སྣང་བ་
ནམ་མཁའ་ལྟ་བུའི་ངང་ལ་རིག་པ་གནས་པའོ། །གཉིས་པ་ངེས་ཚིག་ནི། ཆོས་ཞེས་པ་ལུས་ངག་སེམས་ཀྱི་ཚོགས་པའི་ཆོས་ཉོན་

༄༅། །མོངས་དང་བཅས་པ་ཡིན། ཉིད་ནི་དེ་སྦྱོང་བྱེད་ལམ་གྱི་སྣང་བ་འོད་གསལ་བསྒོམ་པའི་ཆ་དང་བཅས་པ་ཟད་པ་ནི་སྟོངས་པ་སྟེ། 
བློའི་སྒོམ་པ་ཡུལ་སྣང་དང་བཅས་པ་རང་ལོག་ནས་མིང་ལ་མི་དམིགས་པ་ཞེས་བྱ་བའོ། །གསུམ་པ་དབྱེ་བ་ནི། ཆོས་ཟད་པ་དང་། བློ་ཟད་པ་
དང་༑ འཕེལ་ཟད་པ་དང་། ཉམས་ཟད་པ་བཞིར་གསུངས་ཀྱང་། བསྡུ་ན་ཆོས་ཟད་པར་འདུས་པས། །དེ་ལའང་། སྣང་བའི་ཆས་ཉིད་དང་། 
སྟོང་པའི་ཆོས་ཉིད་གཉིས། དང་པ་སྣང་བའི་ཆོས་ཉིད་ནི། ཕྱི་ནང་གི་རྡོས་བཅས་ཟད་པས་རྩ་རླུང་ཟད། དེ་ཟད་པས་སེམས་ལ་བརྟེན་པའི་བག་
ལ་ཉལ་ཀུན་ནས་ལྡང་བའི་མཚན་ཉིད་ཅན་གྱི་དྲིེ་མ་ཕྲ་བ་ས་བོན་གྱི་ཆ་རྣམས་ཀྱང་ཟད་དེ། རྒྱུན་གྱི་ཏིང་ངེ་འཛིན་ལ་གནས་པས་ཆོས་ཉིད་ཀྱི་འཁོར་ལོ་
ལས་མི་འདའ་ཞིང་། སྤྱན་དང་མངོན་ཤེས་ཆེན་པོ་ལ་དབང་བསྒྱུར་བས་ཁམས་གསུམ་ཆོས་ཀྱི་རྒྱལ་པོའི་རྒྱལ་ཚབ་ཏུ་དབང་ཐོབ་པ་ལ། ཀུན་

གཞི་ཕྲ་མོ་ཤེས་སྒྲིབ་དར་དཀར་གྱི་ཡོལ་བ་ཙམ་གྱིས་ཆོད་པ་མ་གཏོགས་པ་སྒྲིབ་པ་མེད་པས། ལམ་གྱི་ཆོས་ཟད་པའི་འབྲས་བུ་ཞེས་བྱ་སྟེ། དེ་
བསལ་ནས་སངས་རྒྱས་ཀྱི་ས་སྒྲིབ་པ་མཐའ་དག་དང་བྲལ་བ་ནང་དབྱིངས་ཀ་དག་གི་ཆོས་སྐུར་འཇུག་པ་རབ་ཏུ་ཞི་བ་ནི། ཐལ་འགྱུར་ལས། 
དེ་ལྟར་ཕྲ་རགས་དེངས་པ་ཡིས། །ཕུང་པོ་ལྔ་ཡང་མཐར་གྱིས་ཕྲ། །འབྱུང་བ་བཞི་ཡི་ལུས་ཟད་ནས། །ཐམས་ཅད་ཡེ་ཤེས་རྫོགས་སྐུའོ། །
རྟོག་མེད་ཏིང་འཛིན་རང་གནས་ཏེ། །བཅོས་མའི་ཆོས་ལས་འདས་པས་ན། །ཆོས་ཞེས་ཚིག་ཏུ་མི་གནས་སོ། །ཞེས་སོ། །གཉིས་
པ་སྟོང་པའི་ཆོས་ཉིད་ནི། རྩ་རླུང་རགས་པ་ཟད་པས། སེམས་དང་སེམས་བྱུང་ཟད་དེ།སྐུ་དང་ཡེ་ཤེས་ཀྱི་སྣང་ཆ་ཚད་ཕེབས་ཟླ་བ་
ཉ་བ་ལྟ་བུའང་ནང་དབྱིངས་སུ་ནུབ་ནས་ཀ་དག་གི་སྣང་བ་ལ་གནས་པས། ཆོས་སྐུའི་སྣང་བ་སྟེ་འབྲས་བུ་ཆོས་ཉིད་རང་སྣང་བ་ཞེས་

༄༅། །བྱ་སྟེ། དེ་ཉིད་ལས། རྒྱུ་དང་འབྲས་བུའི་ཆོས་ཉིད་ནི། །རྟོག་པ་རགས་པའི་ཁུང་འགགས་ནས། །དྲན་པ་རང་དག་
རྒྱུད་ལས་ཀྱང་། །རྟེན་འབྲེལ་རླུང་ཉིད་རྣམ་དག་པ། །རྒྱུ་ལས་བྱུང་བའི་ཆོས་ཉིད་དོ། །ཀ་ནས་དག་པའི་རང་བཞིན་ལ། གཅིག་དང་དུ་མའི་
གྲངས་ཟད་དེ།སྐུ་དང་ཡེ་ཤེས་མེད་པ་དང་། །ཆོས་རྣམས་ཟད་པའི་སར་ཕྱིན་པ། །འབྲས་བུ་ཆོས་ཉིད་ཡིན་པར་འདོད། ཅེས་སོ། །
དེའང་ཚིག་ཕྱི་མ་འདི་གསུམ་ལ་འཁྲུལ་ནས། འབྲས་བུའི་ཀ་དག་ལ་སྐུ་དང་ཡེ་ཤེས་མེད་པར་འདོད་པའི་མན་ངག་རྫོགས་པ་ཆེན་པོའི་གྲུབ་མཐའ་
སྨྲ་བ་འགའ་ཞིག་འབྱུང་བ་ནི། ནོར་བ་ཆེན་པོ་སྟེ། །ཕྱི་སྣང་གདངས་ཀྱི་སྐུ་དང་ཡེ་ཤེས་ཤེ་ལ་འོད་ནང་དུ་ལོག་པ་ལྟ་བུའི་ཆ་ལ་དེ་སྐད་གསུངས་
པའི་དགོངས་པ་མ་ལོན་པར་ཟད་དོ། །ཞེས་ཀུན་མཁྱེན་རྒྱལ་བའི་དབང་པོས་གསུངས་སོ། །མདོར་ན། ཕྱི་འཁྲུལ་སྣང་དང་འབྱུང་འདུས་

ལུས་ཀྱི་གདོས་པ་ཟད། ནང་ཀུན་རྟོག་སེམས་དང་སེམས་བྱུང་གི་བག་ཆགས་དང་བཅས་པ་ཟད། གསང་བ་འོད་གསལ་གྱི་ཉམས་སྣང་
རྣམས་ཀྱང་ཟད་པར་འགྱུར་བ་ཡིན་ལ། ཟད་ལུགས་ཀྱང་རིམ་གྱི་ཟད་པ་སྣང་བ་བཞི་རིམ་གྱིས་བགྲོད་པ་དང་། ཅིག་ཆར་དུ་ཟད་པ་དང་པོ་
ཆོས་ཉིད་མངོན་སུམ་མཐོང་ནས་གོམས་པར་བྱས་པས། ཉམས་གོང་འཕེལ་ལ་སོགས་པའི་སྣང་བ་མ་སྐྱེས་པར་ཟད་པ་སྟེ། ཕྱི་
མ་འདི་ནི་སྔོན་དུ་སྦྱངས་པའི་ལས་འཕྲོ་ཅན་བླ་མ་ལ་གུས་པ་ཆེ་བ་རེ་རེ་ཙམ་གྱི་ཟད་ལུགས་དེ་སྲིད་པ་ཙམ་དུ་གསུངས་སོ། །དེ་ལྟར་ཆོས་
ཉིད་ཟད་པའི་ས་མཚམས་ཡང་ཚད་ཕེབས་ཀྱི་སྣང་བ་རྫོགས་ནས་ཉམས་སྣང་གི་འཕེལ་ཁ་ཟད་པའི་མགོ་རྩོམ་པ་ནས་འཇོག་དགོས་སོ། །
བཞི་པ་ཉམས་ལེན་ནི། གཏེར་གཞུང་ལས། ཐོད་རྒལ་རིག་པའི་རྩལ་ཆེན་ལ༔ མངལ་གྱི་གྲོང་ཁྱེར་རྒྱུན་གཅོད་ཚད༔ ཆོས་

༄༅། །རྣམས་སྣ་ཚོགས་ཤར་བའི་ཚད༔ སྣང་སྲིད་གདམས་ངག་ཤེས་པའི་ཚད༔ ཡུལ་རྐྱེན་དུ་མ་འགགས་པའི་ཚད༔
འཁོར་འདས་མཉམ་དུ་གནས་པའི་ཚད༔རིག་པ་འགྱུར་བ་མེད་པའི་ཚད༔ ཉག་གཅིག་གྲོགས་སུ་ཚུད་པའི་ཚད༔ རིམ་གཉིས་མངོན་དུ་
གྲུབ་པའོ༔ ཞེས་པས། ཚད་ཕེབས་ཀྱི་རྟགས་ཚད་མཐར་ཕྱིན་ནས་ཆོས་ཉིད་ཟད་པའི་མགོ་རྩོམ་དུས་ན། རང་གི་རྐང་ལག་བཞིའི་སོར་
མོ་འོད་ལྔར་གསལ་བ་ཙམ་ཡོད་པ། སྐབས་འདི་ནས། ནང་དབྱིངས་སུ་ཕར་འཇུག་པ་དང་།ཕྱིར་སྣང་དུ་ཚུར་ལྡོག་པའི་ས་མཚམས་
ཡོད་པའི་སྔ་མ་ནི། སྐུ་དངོས་དེས་གཞན་དོན་རྒྱ་ཆེར་མི་འབྱུང་ན། སོར་མོའི་འོད་ལ་རིག་པ་གཏད་པས་ཕྱི་སྣང་དང་། རང་ལུས་ཀྱི་འོད་
གསལ་རྣམས་ནང་དབྱིངས་སུ་ཕར་འཇུག་སྟེ། དེའི་ཚུལ། ཀོ་མོག་ལ་རྡོ་བོར་བ་ན་ཆུ་གཉེར་དབུས་ནས་མཐའ་ལ་རིམ་བཞིན་ཡལ་བར་འགྱུར་

བ་ལྟར། སྙིང་དབུས་ཀྱི་འོད་རྩ་ཡེ་ཤེས་སུ་དེངས་པ་ནས་རིམ་བཞིན་ལུས་ཀྱི་རྩ་ཁམས་ཕྲ་རག་ཐམས་ཅད་འོད་གསལ་དུ་དེང་བ་ན་ཡེ་
ཤེས་ཀྱི་སྣང་བ་ཉིད་ལ་གཏད་པས། གཞན་ངོར་གཟུགས་ཀྱི་སྐུ་རགས་པའི་སྣང་བ་བསྡུས་ཏེ། སེམས་ཀྱི་མ་ཟིན་པའི་སྐྲ་སེན་ཙམ་
སྙིགས་མའི་ལུས་ཀྱི་ལྷག་མར་བཞག་པ་དང་། འགའ་ཞག་ལ་དེ་ཡང་མི་སྣང་བར་འོད་གསལ་ལ། སྣང་སྟོང་གཉིས་སུ་དབྱེ་བའི་
སྟོང་པའི་འོད་གསལ་ཆོས་ཐམས་ཅད་ཀྱི་ངོ་བོའི་གནས་ལུགས་ཀ་དག་སྒྲིབ་པ་དང་བྲལ་བའི་དབྱིངས་ངོ་བོ་ཉིད་སྐུའི་བདག་ཉིད་དུ་གྱུར་པའི་
ཐུགས་དང་། སྣང་བའི་ཕུང་ཁམས་སྐུ་མཆེད་རགས་པའི་ཆ་ཐམས་ཅད་ལྷག་མེད་འོད་གསལ་གྱི་སྣང་བ་འབའ་ཞིག་པར་གྱུར་པ་གདོད་
མའི་སར་སྐུ་དང་ཡེ་ཤེས་ལྷུན་གྱིས་གྲུབ་པའི། རིག་པ་འཇའ་ལུས་ཆོས་སྐུར་སངས་རྒྱས་ཏེ་འཁྱིལ་བ་སྐུ་ཐུགས་ཟུང་དུ་འཇུག་པའི་ངང་

༄༅། །ནས༑ གདུལ་བྱ་དག་པ་དང་། །མ་དག་པའི་ཁྱད་པར་གྱིས། ལོངས་སྐུ་དང་། སྤྲུལ་སྐུ་ཅི་རིགས་པར་སྣང་བར་
མཛད་ནས་གདུལ་བྱ་འདུལ་བའི་ཕྲིན་ལས་བསམ་གྱིས་མི་ཁྱབ་པ་རྒྱུན་མི་འཆད་པར་རྟག་ཁྱབ་ལྷུན་གྲུབ་ཏུ་འབྱུང་བ་སྤྲུལ་སྐུ་དགའ་རབ་རྡོ་རྗེ་ལྟ་བུའོ། །
ཕྱི་མ་ནི། སྐུ་དངོས་དེས་གཞན་དོན་རྒྱ་ཆེར་འགྲུབ་པར་གཟིགས་ན། སོར་མོ་ལྔ་སྐབས་སུ་འོད་ཀྱི་དཀྱིལ་ན་བཀྲམ་བཀྲམ་སྣང་བ་ལ་ཤེས་པ་གཏད་
པས་ཐུགས་འོད་གསལ་ཆོས་ཀྱི་སྐུ་ལས་མ་གཡོས་བཞིན་དུ། ཕྱིར་སྣང་དུ་ཚུར་ལྡོག་པར་གྱུར་ཏེ། རང་གི་གཟིགས་ངོར་འོད་ལུས་ཤིན་ཏུ་
དྭངས་པ་ཡིན་པ་ལ། གཞན་གྱི་ངོར་ལུས་རགས་པ་ལྟར་སྣང་བའི་སྣང་གཟུགས་ཡོད་ཀྱང་རེག་གཟུགས་མེད་པའི་གཟུགས་ཀྱི་སྐུ་འཁོར་བ་ཇི་
སྲིད་ཀྱི་བར་དུ་བཞུགས་ནས་སེམས་ཅན་གྱི་དོན་མཛད་པ་འཇའ་ལུས་འཕོ་བ་ཆེན་པོའི་སྐུར་བཞེངས་པ་ནི། སློབ་དཔོན་པདྨ་དང་། བི་མ་ལ་ལྟ་

བུའོ། །དེ་སྐད་དུ་གསང་སྤྱོད་ས་བོན་གྱི་རྒྱུད་ལས། ནང་ལུས་ཟད་པའི་སར་ཕྱིན་ཚེ། །སོར་མོ་ལ་སོགས་དེ་བཞིན་སྣང་། །འདི་
གཏད་འབྱུང་བ་རང་དེངས་སོ། །ཞེས་སོ། །འདི་དག་གི་སྐབས་སུ་སྐྱེ་འཇུག་ལ་དབང་ཐོབ་པས། སྐད་ཅིག་ལ་སངས་རྒྱས་ནའང་རྒྱར་
ཡོད་ལ། སེམས་ཅན་གྱི་དོན་འཁོར་བ་མ་སྟོངས་ཀྱི་བར་དུ་མཛད་ནའང་རང་དབང་འབྱོར་པ་སྟེ། དེ་ཉིད་ལས། སྐྱེ་དང་འཇུག་པའི་
ཁྱད་པར་གྱིས། །ཆོས་ཀུན་ཟད་པའི་རང་ས་ལ། །ཅི་ཡང་འཛིན་པ་མེད་པར་ནི། །གནས་པ་ཡིན་ནོ་སྤྲུལ་པའི་སྐུ། །འདིས་ནི་འཇུག་
པའི་ཤུགས་ཀྱིས་དབང་། །སྐྱེ་བའི་རང་དབང་སུས་ཐོབ་པ། །དེའང་དེ་ལ་གཏད་ནས་ནི། །ཡང་དུས་འདི་ལྟར་བྱས་པ་ན། །སྣང་བའི་
རང་སྒྲ་སིལ་སྐད་དེ། །སྔོན་དུ་ལོག་སྟེ་འཁྲུལ་པར་སྣང་། །འདིས་ནི་སེམས་ཅན་དོན་ཀུན་བྱེད། །རིག་པ་མཉམ་པར་གཅིག་པའི་

༄༅། །ཕྱིར༑ །སྟོང་ཕྲག་གསུམ་རྣམས་སེམས་ཅན་གྱི། །འཕོ་བ་ཆེན་པོ་འདིས་འགྲུབ་པོ། །དེ་བཞིན་རིམ་དང་ཅིག་ཅར་
གྱི༑ །ལུས་འདི་འདི་ཡིས་འགྲུབ་པ་ཡིན། །དེ་ཀུན་ལུས་ཟད་ཚད་ལས་གྲོལ། འདི་ཀུན་འབྲས་བུ་ངེས་པ་ཡི། །ས་མཆོག་དཀྱིལ་འཁོར་
ཆེན་པོ་འགྲུབ། །ཅེས་གསུང་པ་བཞིན། གཏེར་གཞུང་ལས། འདིའི་དུས་སུ་འབྱུང་བ་ཕུང་པོ་རང་འགག་སྟེ༔གདོས་བཅས་སྣང་བ་
ཡང་མེད་དོ༔ འདི་རྣམས་རྫོགས་ནས་རྟགས་རྣམས་སྐྱེ་མེད་ཀློང་ལ་མྱ་ངན་ལས་འདས་སོ༔ ཞེས་དང་། དེའི་དུས་སུ་སྐྱེ་བ་ལ་རང་
དབང་ཐོབ་པ་རྡོ་རྗེའི་སྐུ་འགྲུབ༔ གང་ལ་གང་འདུལ་གྱིས་འགྲོ་བའི་དོན་བྱེད་དོ༔ འཇུག་པ་ལ་རང་དབང་ཐོབ་པ་འཕོ་བའི་དུས་སུ་སེམས་
ཅན་སུམ་སྟོང་ལ་རིག་པ་བཅུག་ཀྱང་མཉམ་ཉིད་དུ་གྲོལ༔ བེམ་པོ་ལ་རིག་པ་བཅུག་པས་འགུལ་བ་དང་སོ་སོའི་ཕན་ཚུན་བསྒྱུར་བ་ལ་

སོགས་རྩ་འཕྲུལ་དཔག་ཏུ་མེད་དོ༔ ཞེས་པས། སྐྱེ་བ་ལ་དབང་བ་ནི། ནང་དབྱིངས་སུ་འཇུག་ཁར་སེམས་ཅན་སུམ་སྟོང་ལ་རིག་པ་
བཅུག་པས་ཐམས་ཅད་དུས་གཅིག་ཏུ་གྲོལ་བའི་མཐུ་ཆེན་པོ་ཐོབ་ལ། དེའི་དུས་སུ་ལུས་ཀྱི་སྲིན་བུ་རྣམས་ཀྱང་འོད་དུ་དེངས་པར་
གསུངས༑ སྐྱེ་བའི་དབང་ཐོབ་པས་གང་ཅི་འདོད་པར་སྤྲུལ་ནས་སེམས་ཅན་གྱི་དོན་ལྷུན་གྲུབ་ཏུ་བྱེད་པའོ། །འཇུག་པ་ལ་དབང་བས། 
བེམ་པོ་ལ་རིག་པ་གཏད་པས་འགུལ་བ་དང་། སྐད་འབྱིན་པར་བྱེད་དེ། པདྨ་དང་དཔག་བསམ་ཤིང་ནོར་བུ་ལ་སོགས་པ་ལས། 
སེམས་ཅན་སྨིན་པ་དང་ཟས་གོས་ཀྱི་ཆར་འབེབས་པར་བྱེད་དོ། །དེ་ལྟར་སྐྱེ་བ་དང་། འཇུག་པ་ལ་དབང་བ་འདི་གཉིས་ཟད་པའི་
རྗེས་ནང་དབྱིངས་སུ་འཇུག་ཁ་མ་དེར་ཐོབ་པས། སེམས་ཅན་གྱི་དོན་དུ་ཚུར་མི་ལྡོག་ན། སེམས་ཅན་སུམ་སྟོང་ཅིག་ཆར་དུ་གྲོལ་

༄༅། །བར་བྱས་ནས་དབྱིངས་སུ་འཇུག་ལ། སྣང་བ་ལྡོག་ན་རིམ་གྱིས་སུམ་སྟོང་གྲོལ་བར་བྱེད་ནས། སྐྱེ་འཇུག་དུ་མས་བསྐལ་
པ་ཞིང་གི་རྡལ་སྙེད་ད་སེམས་ཅན་གྱི་དོན་མཛད་དོ། །དེ་ལྟར་རྡུལ་ཕྲན་དེངས་པ་འོད་དུ་གསལ་བས་སྐྱེ་འཇུག་གཉིས་ལ་དབང་ཐོབ་པ་ཐོད་རྒལ་ཁོ་
ནའི་ཁྱད་ཆོས་ཡིན་ལ། ཁྲེགས་ཆོད་ལ་ལུས་རྡུལ་ཕྲན་དང་། སེམས་ཆོས་ཉིད་དུ་དེངས་ནས་ཀ་དག་གི་སར་གྲོལ་བ་ཙམ་ལས་མེད་པའི་
ཕྱིར་རོ། །ལྔ་པ་འབྲས་བུ་ནི། གཏེར་གཞུང་ལས། སྣང་བཞི་མཐར་ཕྱིན་ཀ་དག་གི་ནང་དབྱིངས་ནི་ལྷུན་གྲུབ་རིན་པོ་ཆེའི་སྦུབས་གཞོན་
ནུ་བུམ་པ་སྐུའི་ཞིང་ཁམས༔ ཆོས་སྐུ་ཐིག་ལེ་ཉག་གཅིག་དབྱིངས་ཡེ་ཤེས་རོ་གཅིག་ཏུ་ཡེ་སངས་རྒྱས་ལ༔ ཡང་སངས་རྒྱས་ཀྱི་བྱང་
ཆུབ་མངོན་དུ་བརྙེས་ནས་རང་སྣང་དག་པ་གཉིས་ལྡན་གྱི་སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་ལས་མི་གཡོ་བའོ༔ སྐུ་དང་ཡེ་ཤེས་

འདུ་འབྲལ་མེད་པའི་ངང་ནས་གཞན་དོན་ཤེལ་ཕྱི་གསལ་ལྟར༔ གཟུགས་སྐུ་གཉིས་གདུལ་བྱ་ལ་ཤར༔ འཁོར་བ་ཇི་སྲིད་བར་དུ་སེམས་
ཅན་གྱི་དོན་མཛད་པའི༔ ཞེས་པས་གོང་དུ་བསྟན་པ་ལྟར། ནང་དབྱིངས་ལྷུན་གྲུབ་རིན་པོ་ཆེའི་སྦུབས་གཞོན་ནུ་བུམ་པ་སྐུའི་ཞིང་
ན༑ ཆོས་སྐུ་ཀུན་ཏུ་བཟང་པོར་བཞུགས་བཞིན་དུ། དེའི་ངང་ལས་ལོངས་སྐུའི་ཞིང་ལྷུན་གྲུབ་སྟུག་པོ་བཀོད་པར་རང་སྣང་ལོངས་
སྤྱོད་རྫོགས་པར་བཞེངས་པའི་བྱིན་བརླབས་ལས། དག་པའི་ཞིང་དུ་རིགས་ལྔར་སྣང་བའི་ས་ལ་གནས་པའི་སེམས་དཔའ་རྣམས་ཀྱི་
དོན་མཛད་ཅིང་། འགྲོ་བ་རིགས་དྲུག་གི་གནས་སུ་རང་རང་གི་སྟོན་པར་སྣང་ནས་དོན་མཛད་པ་མཆོག་གི་སྤྲུལ་པ་དང་། བཟོ་དང་
སྐྱེ་བ་སྤྲུལ་པ་ལ་སོགས་པར་སྲིད་པ་ཇི་སྲིད་དུ་ཕྲིན་ལས་རྒྱུན་མི་འཆད་པར་སོ་སོའི་སྣང་བ་བཞིན་འབྱུང་བའོ། །འདིའི་ཚུལ་

༄༅། །རྒྱས་པ་འོག་ནས་འབྱུང་ངོ་། །དྲུག་པ་དགོས་ཆེད་ནི། གནས་སྐབས་སུ་སྣང་བ་བཞིའི་ཚད་ཟིན་པས་སོ་སོའི་ས་
མཚམས་བྱེད་ལ། མཐར་ཐུག་ཆོས་ཉིད་ཀྱི་སྣང་བ་མཐོང་ནས་ལྷག་མེད་དུ་སངས་རྒྱས་པའི་དགོས་པ་སྟེ། ཀློང་གསལ་ལས། དེ་
ལྟར་ལུས་འབྱུང་རྒྱུན་ཆད་ནས། །ཟག་བཅས་ཕུང་པོ་མི་སྣང་བར། །འདི་ལ་མངོན་པར་འཚང་རྒྱའོ། །ཞེས་དང་། སྐྱོན་ནི། དེ་
ཉིད་ལས། ཆོས་ཉིད་ཟད་པར་མ་གྱུར་ན། །ལྷག་མེད་ཉིད་དུ་འགྱུར་བ་མིན། །ཞེས་སོ། །སྤྱི་དོན་བཞི་པ་མཐའ་རྟེན་གྱི་མིན་ངག་
ནི༑ ཀློང་གསལ་ལས། མཐའ་རྟེན་མན་ངག་རྣམ་པ་བཞི། །གོང་མའི་རྒྱབ་ཏུ་མེད་ཐབས་མེད། །ཅེས་པས་དོན་གྱིས་ཟིན་མེད་
ཀྱང་གོང་མའི་སྣང་བ་བཞིའི་རྒྱབ་ཏུ་དགོས་པས། འདི་ལ་མི་འགུལ་བ་གསུམ་ལ་གཞི་བཅའ་བ། སྡོད་པ་གསུམ་གྱིས་ཚད་བཟུང་བ།

ཐོབ་པ་གསུམ་གྱིས་གཟེར་གདབ་པ། གདེང་བཞིས་དྲོད་ཚད་བསྟན་པ་དང་བཞི་ལས། དང་པོ་མི་འགུལ་བ་གསུམ་ལ་གཞི་བཅའ་བ་
ནི༑ ཐལ་འགྱུར་ལས། དེ་ལ་མཐར་རྟེན་ཡིད་ཆེས་བྱ། །མི་འགུལ་གསུམ་ལ་གཞི་བཅས་པས། །རང་སེམས་གནང་ལ་ཕེབས་
པའོ༑ །ཞེས་གསུངས་པ་ལྟར། རྡོ་རྗེ་སྙིང་པོའི་མཐའ་རྟེན་མན་ངག་ལས། མི་འགུལ་བ་གསུམ་ལ་གཞི་བཅའ་བ་ནི༔ ལུས་
སྐུ་གསུམ་གྱི་བཞུགས་སྟངས༔ སྒོ་ཡི་གནད་མིག་གཟིགས་སྟངས་གསུམ་ལས་མ་འདས༔ ཡིད་དབྱིངས་རིག་བསྲེ་བ་ལས་མ་
འདས་སོ༔ ཞེས་པས། ལུས་མི་འགུལ་བ་གསུམ་གྱིས་གནད་གཟིར་བ། ངག་གི་མི་འགུལ་བ་གསུམ་གྱིས་ལམ་གསལ་བ། 
སེམས་ཀྱི་མི་འགུལ་བ་གསུམ་གྱིས་འབྲས་བུ་བཅུད་དུ་མ་སྨིན་པའོ། །དང་པོ་ལུས་མི་འགུལ་བ་གསུམ་སྟེ།ཁྱབ་པ་བཞུགས་སྟངས་

༄༅། །ཀྱི་མི་འགུལ་བ་གསུམ་གྱིས་རླུང་གི་འགྲོ་འོང་དགག་པས་རྩ་རླུང་རང་དག་འཆར་བྱེད་གཟིགས་སྟངས་ཀྱི་མི་འགུལ་བ་གསུམ་
གྱིས་སྣང་བའི་འཕེལ་འཛིན། གཅུད་པ་སེམས་མི་འགུལ་བར་བཟོ་མེད་དུ་བཞག་པ་གསུམ་གྱིས་འབྱུང་བ་ཚམ་ལ་དབབ་ནས་དབྱིངས་རིག་
ཟུང་དུ་ཆུད་པར་བྱེད་དོ། །གཉིས་པ་དག་གི་མི་འགུལ་བ་གསུམ་ནི། གཞན་དང་མ་འདྲེས་པས་འགྲོ་དྲུག་ཕལ་པའི་ངག་སྟོངས་པར་བྱེད། 
ཚིག་གི་འགྲོ་ལྡོག་བཅད་པས་ཚིག་རང་བྱུང་གི་ཡེ་ཤེས་འཆར་བར་བྱེད། རང་གི་བརྗོད་པ་བཀག་པས་ཆོས་ཐམས་ཅད་བརྗོད་དུ་མེད་པའི་ངང་ལ་
གནས་སོ། །གསུམ་པ་སེམས་མི་འགུལ་བ་གསུམ་ནི། གཏད་པའི་འབེན་དང་མ་བྲལ་པས་རྟག་ཏུ་སངས་རྒྱས་ཀྱི་དགོངས་པ་ལ་གནས། 
རིག་པ་དབྱིངས་ཀྱི་གོ་རར་ཚུད་པས་དངོས་པོའི་གནས་ལུགས་འཁྱོར་ས་མེད། རྟག་ཏུ་དེ་ཉིད་ཀྱི་ངང་དང་མ་བྲལ་བས་སྣང་བཞི་ཚད་དུ་ཕྱིན་པར་

ངེས་སོ། །གཉིས་པ་སྡོད་པ་གསུམ་གྱིས་ཚད་བཟུང་བ་ནི། ཐལ་འགྱུར་ལས། སྡོད་པ་གསུམ་གྱི་ཚད་བཟུང་ལ། །རྨི་ལམ་སོགས་དང་
ལུས་ངག་ཡིད། །རྟགས་ཚད་ངེས་པར་བཟུང་བའོ། །ཞེས་པ་ལྟར། རང་གཞུང་ལས། སྡོད་པ་གསུམ་གྱིས་ཚད་བཟུང་བ་ནི༔ ལམ་
ཟབ་མོ་ཉམས་སུ་ལེན་པའི་རྟགས༔ ཕྱི་སྣང་བ་སྡོད་པས་རྐྱེན་གྲོགས་སུ་ཤར༔ ནང་སྒྱུ་ལུས་སྡོད་པས་འཁྲུལ་པའི་བྱ་བ་བྲལ༔ གསང་
བ་རླུང་སེམས་སྡོད་པས་རྣམ་རྟོག་སྐྱེ་མི་སྲིད༔ ཅེས་པས། ལུས་ཀྱི་སྡོད་པ་གསུམ་གྱིས་བྱ་བ་དང་བྲལ་བ། རླུང་གི་སྡོད་པ་གསུམ་གྱིས་
མི་སྐྱེ་བའི་ཚད་བཟུང་བ། སྣང་བའི་སྡོད་པ་གསུམ་གྱིས་མི་ལྡོག་པར་ཡིད་ཆེས་པའོ། །དང་པོ་ལུས་ཀྱི་གསུམ་ནི། ལུས་ཀྱི་བྱ་བ་ལ་མི་
གནས་པར་སྡོད་པས་འཁོར་བའི་འཁྲུལ་པ་འཕེལ་མི་སྲིད། ཡན་ལག་གི་འཕེན་སྡུད་སྡོད་པས་འཁྲུལ་པའི་འཁོར་ལ་རྒྱུན་ཆད། བྱ་བ་གཞི་

༄༅། །ཕབ་སྟེ་རྩོལ་མེད་དུ་སྡོང་པས་བསགས་པ་ལས་ཀྱི་རྣམ་སྨིན་དང་བྲལ་བའོ། །གཉིས་པ་རླུང་གི་སྡོད་པ་གསུམ་ནི། རླུང་ཕྱིར་མི་
འགྲོ་བར་སྡོད་པས་སྣང་རྐྱེན་ཐ་དད་པས་གནོད་པ་མེད། རླུང་ནང་དུ་མི་འགེངས་པར་སྡོད་པས་རྣམ་རྟོག་ཐ་དད་པའི་རྟེན་མེད། རླུང་ཕྱི་ནང་དུ་འགྲོ་འོད་
མེད་པར་སྡོད་པས་འཁོར་འདས་གཉིས་སུ་འཛིན་པའི་གཞི་སྟོངས་པའོ། །གསུམ་པ་སྣང་བའི་སྡོད་པ་གསུམ་ནི། འོད་ལ་འཕྲིག་པ་མེད་པར་
སྡོང་པས་ཁམས་གསུམ་དུ་མི་ལྡོག་པར་ངོ་ཤེས། རིག་པ་ལ་འཁྲིག་པ་མེད་པར་སྡོད་པས་ལས་དང་རྣམ་སྨིན་གྱི་མཐའ་ཟད། སྐུ་ལ་འདར་བ་
མེད་པར་སྡོད་པས་ལུས་ཀྱི་ཟག་པ་རྣམས་རང་ཟད་པར་འགྱུར་རོ། །འདི་དག་གི་དུས་ན། ཚད་རྨི་ལམ་གྱིས་བཟུང་བ། རྟགས་དངོས་སྒོ་གསུམ་
ལ་འཆར་བ། བྱེ་བྲག་གི་རྟགས་འབྱུང་ཚུལ་ཞར་བྱུང་དུ་བཤད་པའོ། །དང་པོ་ཚད་རྨི་ལམ་གྱིས་བཟུང་བ་ན། ཐལ་འགྱུར་ལས། རབ་ལ་འཆར་

དང་འབྲིང་གི་ཤེས། །ཐ་མ་འགྱུར་བ་དེས་པ་སྟེ། །ཞེས་པས། དབང་རྣོན་དང་བརྩོན་འགྲུས་རབ་ཚེ་འདི་ལ་འཚང་རྒྱ་བའི་རྟགས་སུ་རྨི་ལམ་དབྱིངས་
སུ་དག་ནས་གཉིད་འོད་གསལ་དུ་འཆར། འབྲིང་རྨི་ལམ་དུ་ཤེས་ནས་སྤྲུལ་བསྒྱུར་གྱི་གོམས་པ་ངེས་པ་ལས་བར་དོར་འཚང་རྒྱ། ཐ་མ་བག་ཆགས་
ངན་པའི་རྨི་ལམ་རྒྱུན་ཆད་དེ་བཟང་བ་ཤ་སྟག་རྨི་བ་ནི་རང་བཞིན་སྤྲུལ་པར་དབུགས་འབྱིན་པའོ། །གཉིས་པ་རྟགས་དངོས་སྒོ་གསུམ་ལ་འཆར་བ་ནི་
བཞི་ལས། དང་པོ་ཆོས་ཉིད་མངོན་སུམ་གྱི་དུས་ནི། གཞུང་ལས། ཆོས་ཉིད་མངོན་སུམ་དུས་སུ༔ ལུས་རུས་སྦལ་མཁར་གཞུང་དུ་བཅུག་
པ་ལྟར་འདུག་སྟངས་ལས་མ་གཡོས༔ ངག་ལྐུགས་པ་ལྟར་བརྗོད་སྙིང་མི་འདོད༔ སེམས་མཁའ་འགྲོ་སྙི་ལ་ཟིན་པ་ལྟར་རང་ཡལ་རང་གྲོལ་
རིག་པའི་ངང་ལས་མ་འདས་སོ༔ ཞེས་པས། འདིའི་དུས་ཀྱི་རྟགས་ནི། ལུས་གཡོ་འགུལ་མི་དགོས་པར་གནས་པ། ངག་སྨྲ་བ་ལ་མི་

༄༅། །བརྩོན་པ། སེམས་གར་གཏད་དུ་སྡོད་པའོ། །གཉིས་པ་ཉམས་གོང་འཕེལ་གྱི་དུས་ནི། གཏེར་གཞུང་ལས། ཉམས་
གོང་འཕེལ་གྱི་དུས་སུ༔ ལུས་སྐྱེས་བུ་ནད་ཀྱིས་ཐེབས་པ་ལྟར་རྒྱན་ཆ་མི་འདོད༔ ངག་སྨྱོན་པའི་རང་ཚིག་རྡོལ་བ་ལྟར་གང་དྲན་བརྗོད་པ་ལས་གཏད་
བཟུང་མེད༔ སེམས་སྐྱེས་བུ་རྩི་དུག་གིས་ཐེབས་པ་ལྟར་དྲན་མེད་རྟོག་བྲལ་དུ་གནས་སོ༔ ཞེས་པས། འདིའི་དུས་ཀྱི་རྟགས་འབྱུང་བ་ནི། ལུས་
རྒྱན་ཆ་སོགས་སྒེག་ཆོས་དང་ངོ་ཚ་བྲལ། ངག་ལྟོས་མེད་བྱུང་རྒྱལ་དུ་སྨྲ་བ། སེམས་འཁོར་བའི་བྱ་བ་ལ་མི་འཇུག་གོ། །གསུམ་པ་རིག་པ་ཚད་
ཕེབས་ཀྱི་དུས་ནི། གཏེར་གཞུང་ལས། རིག་པ་ཚད་ཕེབས་ཀྱི་དུས་སུ༔ ལུས་གླང་ཆེན་འདམ་ནས་ཐོན་པ་ལྟར་ཤར་ཆ་གང་ལ་ཡང་མི་ཆགས༔
ངག་གྲུལ་བུམ་གྱི་ཕྲུ་གུ་ལྟར་དབྱངས་སྙན་ཆོས་ཚིག་རང་རྡོལ༔ སེམས་རིམས་ནད་བྱང་བ་ལྟར་རྟོག་པ་གང་ཤར་གྱི་བག་ཆགས་སྐྱེ་བར་མི་འགྱུར༔

རོ༔ ཞེས་པས། འདིའི་དུས་ཀྱི་རྟགས་ཚད་ནི། ལུས་འབྱུང་བཞི་ལ་ཐོགས་མེད་དུ་འགྲོ། ངག་གཞན་གྱི་ཡིད་དུ་འོང་། སེམས་ཕྱིན་
ཆད་འཁོར་བར་མི་འཇུག་པར་ཐག་ཆོད་པའི་གདེང་དང་ལྡན་ནོ། །བཞི་པ་ཆོས་ཉིད་ཟད་པའི་དུས་ནི། གཏེར་གཞུང་ལས། ཆོས་ཉིད་
ཟད་པའི་དུས་སུ༔ ལུས་དུར་ཁྲོད་ཀྱི་རོ་ལྟར་ཤན་པ་བརྒྱ་བྱུང་ཡང་འཇིགས་སྐྲག་མི་སྐྱེ༔ ངག་བྲག་ཆ་ལྟར་ཅི་སྨྲ་ངོས་བཟུང་མེད༔ ༔
སེམས་ན་བུན་ལྟར་གང་ཤར་སྐད་ཅིག་ཉིད་ཀློང་དུ་ཡལ་ཏེ༔ འཕྲོ་འདུའི་དྲན་རྟོག་ལས་འདས་སོ༔ ཞེས་པས། འདིའི་དུས་ཀྱི་རྟགས་
ཤར་བ་ནི། ལུས་གང་ལའང་བག་མི་ཚ་བ། ངག་ཕ་རོལ་གྱི་རྗེས་སུ་བཟློ་བ། སེམས་རིག་པ་ཡེ་གྲོལ་ཆེན་པོའི་ངང་དུ་རྣམ་རྟོག་གི་འཕྲོ་
འདུ་དང་བྲལ་ཏེ་མྱུར་དུ་རྫོགས་པའི་སངས་རྒྱས་ཀྱི་ཡེ་ཤེས་ལ་དབང་འབྱོར་ཐོབ་པོ། །འདི་དག་གི་གནད་དང་རྟེན་འབྲེལ་ནི། ཆོས་ཉིད་

༄༅། །མངོན་སུམ་དུས་བུམ་དབང་གིས་ལུས་སྨིན་པས་བྱ་རྩོལ་མེད་པའི་དོན་ཡན་ལག་ལ་ཞུགས་པ་དང་། རྩ་ནང་དུ་རྣམ་ཤེས་ཚུད་
པས་བརྗོད་གཞི་དག་པའི་གདངས་ངག་གི་བརྡར་ཞུགས་པ་དང་། རྫོགས་པ་ཆེན་པོ་འཛིན་པ་རང་གྲོལ་གྱི་དོན་སེམས་ཀྱི་སྣང་བ་ལ་ཞུགས་པའི་རྟགས་སོ། །
གོང་འཕེལ་གྱི་དུས། རླུང་དབུ་མར་ཐིམ་པས་བཟང་ངན་མེད་པའི་དོན་ལུས་ལ་ཞུགས་པ་དང་། གསང་དབང་གི་དག་དག་པས་རྫོགས་ཆེན་དགག་སྒྲུབ་ལས་
འདས་པའི་དོན་ངག་ལ་ཞུགས་པ་དང་། མ་སྐྱེས་རང་གྲོལ་གྱི་རྟོག་པ་སེམས་ཀྱི་བྱུང་ས་ལ་ཞུགས་པའི་རྟགས་སོ། །ཚད་ཕེབ་ཀྱི་དུས། ཤེར་དབང་
གི་ནུས་པ་རྩ་རླུང་ལ་ཐེབས་པས། རྫོགས་ཆེན་སྤང་བླང་མེད་པའི་དོན་ལུས་ལ་ཞུགས་པ་དང་། རྫོགས་ཆེན་སྨྲ་བསམ་ལས་འདས་
པའི་དོན་ངག་གི་སྒྱུར་བྱེད་ལ་ཞུགས་པ་དང་། རྫོགས་ཆེན་ཡེ་གྲོལ་བསྐྱར་གཞི་མེད་པ་སེམས་ཀྱི་གནས་ས་ལ་ཞུགས་པའི་རྟགས་སོ། །

ཟད་པའི་དུས་ཡིད་འོང་གསལ་གྱི་དྲ་བར་ཚུད་པས་སྤྲོས་མེད་ཀྱི་ཡེ་ཤེས་རང་གྲོལ་མཉམ་པ་ཆེན་པོའི་དོན་ལུས་ཀྱི་མིག་ལ་ཞུགས་པ་དང་། རྩ་
གནས་ཀྱི་ཡི་གེ་ཡེ་ཤེས་ཀྱི་རླུང་གི་དྲ་བར་ཚུད་པ་ལས། རྫོགས་ཆེན་བརྗོད་དུ་མེད་པའི་དོན་ངག་གི་གྲགས་པ་ལ་ཞུགས་པ་དང་། ཚིག་དབང་གིས་
ཡིད་དག་པས་གོམས་པ་ཀློང་དུ་གྱུར་པ་ལས། ཐེག་མཆོག་རྒྱལ་པོ་སྐད་ཅིག་མ་མྱུར་བྱེད་ཀྱི་ཚད་སེམས་ཀྱི་འགྲོ་ས་ལ་ཞུགས་པའི་རྟགས་སོ། །དེ་
ཡང་ལུས་ཀྱི་བཞི་ནི་འབྱུང་། བཞིའི་བཅིངས་པ་གྲོལ་བྱེད་དུ་འབྱུང་བས། དེ་འབྱུང་བ་རང་རྒྱུད་དུ་ལྡོག་མི་སྲིད། ངག་གི་བཞི་ནི། བརྗོད་
གཞི༑ བརྗོད་རྐྱེན། །བརྗོད་བྱ། བརྗོད་བྱེད་བཞིའི་བཅིངས་པ་ལས་གྲོལ་བས། ངག་བརྗོད་ཚིག་རང་རྒྱུད་དུ་སྨྲ་མི་སྲིད། སེམས་ཀྱི་གཞི་ནི། དྲན་
པ༑ དྲན་མེད། སྐྱེ་མེད། བློ་འདས་བཞིའི་བཅིངས་པ་ལས་གྲོལ་བས། དེ་དྲན་བསམ་ཡུལ་གྱི་འཁོར་ལོ་ལ་འཇུག་མི་སྲིད་དོ། །

༄༅། །གསུམ་པ་བྱེ་བྲག་གི་རྟགས་འབྱུང་ཚུལ་ཞར་བྱུང་དུ་བཤད་པ་ནི། རང་ཤར་ལས། ཤེས་རབ་ཁྱད་པར་ཅན་རྒྱུད་
ལ་སྐྱེས་པའི་དུས་ན་བདུད་ཀྱིས་བསླུ་བ་ངོ་ཤེས་པར་གྱིས་ཤིག །ཉམ་ང་མེད་པའི་སྤྱོད་པ་ཀློང་བརྡོལ་བའི་དུས་ན་ཤེས་རབ་ཀྱི་འཇུག་
ཕྱོགས་ངོ་ཤེས་པར་གྱིས་ཤིག །སྟོང་པ་ཡུལ་ལ་ཁྱབ་པའི་དུས་ན་འོད་ངོ་ཤེས་པར་གྱིས་ཤིག །སྒྲོན་མ་ཡུལ་ལ་སང་བའི་དུས་སུ་དབྱིངས་
དང་ཡུལ་ངོ་ཤེས་པར་གྱིས་ཤིག །ཅེས་པས། སྐྱེས་བུ་བརྩོན་འགྲུས་ཅན་གྱིས་ཆོས་ཉིད་ཀྱི་སྣང་བ་ཉམས་སུ་བླང་དུས་སྣང་བ་མི་འདྲ་བ་
དང་༑ ཤེས་པའི་ཉམས་ལ་རྟགས་ཚད་ངེས་པའི་བྱེ་བྲག་མ་ཕྱེད་ན་བདུད་དང་གོལ་སྒྲིབ་ཀྱི་འཕྲང་ལས་མི་གྲོལ་བས་རྟགས་ཚད་ངེས་པ་གཅེས་
པས༑ དེ་ལ་བར་ཆད་བདུད་ཀྱི་རྟགས། འཕེལ་འགྲིབ་ཉམས་ཀྱི་རྟགས། མི་འགྱུར་གསང་བའི་རྟགས་གསུམ་སྟོན་པ་ལ། དང་པོ་

བར་ཆད་བདུད་ཀྱི་རྟགས་ནི། དབང་རྟུལ་སྣང་བར་འཛིན་པའི་མངོན་རློམ་ཞུགས་པས་ཁ་ཚིག་ལ་སྤྱོད་ཅིང་གཏིང་མ་རྟོགས་པའི་རིགས་འགའ་
ཞིག་ལ། བདུད་ཀྱི་བརླབས་པ་ལས་ལུས་སྣ་ཚོགས་སྤྲུལ་ཤེས་པ། ལུས་ལ་འོད་བྱུང་བ་དང་། གྲིབ་མའི་མེ་ལོང་དུ་གཟུགས་བརྙན་
གཉིས་པར་འཆར་བ་དང་། གཞན་ལ་ནུས་པ་འཇུག་པ་དང་། གཞན་སེམས་ཤེས་པའི་མངོན་ཤེས་སོགས་གློ་བུར་དུ་བྱུང་ལ། གཞན་
ཆོས་ཉིད་མ་རྟོགས་པར་རྟོགས་སོ་སྙམ་དུ་འགའ་བྲོད་ཀྱི་དབང་དུ་གྱུར་ནས་ལས་འབྲས་ཁྱད་དུ་གསོད་པ་དང་། ཤ་ཟའི་མཁའ་འགྲོ་མ་མདུན་
དུ་འོངས་ནས་ལུང་སྟོན་པ་དང་། ཚོགས་འདུ་བ་ལ་སོགས་པའི་དངོས་གྲུབ་ཕྲན་ཚེགས་འབྱུང་བ་དང་། མཁའ་འགྲོ་མ་དང་གཏམ་ཟེར་ཞིང་
གཟུགས་མེད་པའི་སྒྲས་ལེགས་ཉེས་སྟོན་པར་བྱེད་པ་སོགས་ཏེ། འདི་ཀུན་བདུད་ཀྱི་བར་ཆད་ཡིན་པས་བསྐྱེད་རྫོགས་ལ་གནས་པ་དང་། 

༄༅། །ཚོགས་རྒྱ་ཆེན་པོ་གསོག་པ་དང་། སྟོང་ཉིད་བསྒོམ་པ་སོགས་ཀྱིས་ཞིའོ། །གཉིས་པ་འཕེལ་འགྲིབ་ཉམས་ཀྱི་རྟགས་ནི། 
དངོས་སུ་རླུང་སེམས་འདུ་ཚུལ་གྱི་རྐྱེན་ལས་ཡིད་བརྟན་ད་མི་རུང་བའི་ཏིང་ངེ་འཛིན་ཁྱད་པར་ཅན་སྐྱེ་བ་དང་། གཞན་གྱི་སེམས་དུམ་བུར་ཤེས་པ་དང་། 
ནམ་མཁར་སྐུ་དང་འོད་སྣང་འཁྲིགས་པ་སོགས་མ་ངེས་པར་འབྱུང་བ་དང་། རྨི་ལམ་དུ་རྟག་ཏུ་ཆོས་སྨ་བ་དང་། ཉན་པ་སོགས་དང་། སེང་གེའི་
ཁྲི་ལ་འདུག་པ་དང་། ཤེལ་གྱི་མཆོད་རྟེན་ལ་འཛེག་པ་དང་། ནམ་མཁའ་ལ་འཕུར་ཞིང་སངས་རྒྱས་ཀྱི་ཞིང་ཁམས་མཐོང་བ་སོགས་སྔར་རྨི་
ལམ་རྨི་མ་མྱོང་བའི་ངོ་མཚར་བའི་རྨིས་ལྟས་སྣ་ཚོགས་འབྱུང་བ་རྣམས་སོ། །གསུམ་པ་མི་འགྱུར་གསང་བའི་རྟགས་ནི། ལམ་གྱི་ཉམས་ལེན་
གནད་དུ་སོང་བའི་ལག་རྗེས་སུ། ལུས་ཤིང་བལ་ལྟར་ཡང་ཞིང་ཟོ་མདོག་བཟང་ལས་དཀར་དང་གཉེར་མ་མེད་པ། སྐྲ་སེན་སྐྱེ་བའི་རྒྱུན་ཆད་པ་

དང་༑ ལུས་ལ་འབུ་སྲིན་མི་འབྱུང་ཞིང་། རིགས་ལྔའི་ཕྱག་རྒྱ་དང་སྐུ་གཟུགས་ཡི་གེའི་རྣམ་པ་ལུས་ལ་གསལ་བ་དང་། ངག་བདེན་པའི་
ཚིག་གྲུབ་པ། ཅི་སྨྲས་གཞན་དོན་དུ་གྱུར་པ་གཏམ་རྒྱུད་དང་སྒྲ་སྐད་སྣ་ཚོགས་སྨྲ་ཤེས་པ་དང་སེམས་འབྱོངས་བའི་ཏིང་ངེ་འཛིན་ལོ་ཟླར་བརྟན་པ་
དང་༑ སེམས་ཅན་ལ་སྙིང་རྗེ་རྩོལ་མེད་སྐྱེ་བ། ཟས་གོས་མི་དགོས་པ། མི་དང་འགྲོགས་སྙིང་མི་འདོད་ཅིང་རི་ཕུག་ཏུ་འགྲོ་འདོད་པ་
སོགས་སྐུ་གདུང་འབར་བ་དང་། རང་ཤར་སོགས་ལས་རྒྱ་ཆེར་གསུངས་པ་ལྟར་དང་། རྡོ་རྗེ་སྙིང་པོའི་དྲོད་རྟགས་གསལ་བྱེད་ལས། དེའི་
དུས་སུ་ལུས་ལ་གཉེར་མ་མེད་ཅིང་ཟས་སྐོམ་ཡིད་ལ་མི་འདོད་བས༔ རང་གི་སྣང་བ་དེ་ལ་འབྲལ་མི་ཕོད་པ་དང་༔ བར་སྣང་ལ་འགྲོ་འདོད་
པ་སྙམ་བྱེད་ཅིང་༔ མི་དང་འཕྲད་སྙིང་མི་འདོད་པའོ༔ ཞེས་སོ། །གཞན་ཡང་གོང་དུ་བཤད་པའི་རྟགས་སྒོ་གསུམ་ལ་འཆར་བ་ལ་

༄༅། །སོགས་པ་རྣམས་ཡིན་ནོ། །གསུམ་པ་ཐོབ་པ་གསུམ་གྱིས་གཟེར་གདབ་པ་ནི། ཀློང་གསལ་ལས། ཐོབ་པ་གསུམ་གྱིས་
གཟེར་གདབ་པས། །ཟག་བཅས་ཕུང་པོ་མི་སྣང་ངོ་། །ཞེས་པ་ལྟར། གཏེར་གཞུང་ལས། ཕྱི་སྣང་བ་ལ་རང་དབང་ཐོབ་པས་རྐྱན་ཞིང་ཁམས་
སུ་གྲོལ༔ ནང་སྒྱུ་ལུས་ལ་རང་དབང་ཐོབ་པས་སྒྱུ་ལུས་འོད་གསལ་དུ་གྲོལ༔ གསང་བ་རླུང་སེམས་ལ་རང་དབང་ཐོབ་པས༔ འཁྲུལ་རྟོག་རང་
རང་སར་འགག་པའོ༔ ཞེས་པས། ཕྱི་སྣང་བ་ལ་དབང་ཐོབ་པས་གང་སྣང་ཞིང་ཁམས་སུ་འཆར་ནས་གཞན་དོན་ཚད་མེད་འབྱུང་། ནང་སྒྱུ་
ལུས་ལ་དབང་ཐོབ་པས། གདོས་བཅས་འོད་གསལ་དུ་དག །གསང་བ་རིག་པར་དབང་ཐོབ་པས། མཚམས་མེད་ལྔ་དང་ལྡན་པའི་རྣམ་
པར་ཤེས་པ་ཡང་རིག་པ་གཏད་པས་གྲོལ་བའོ། །བཞི་པ་གདེང་བཞིའི་གྲོལ་ཚད་བསྟན་པ་ནི། རིན་ཆེན་སྤུངས་པ་ལས། མི་འགྱུར་ལྟ་བའི་

གདེང་ཆེན་བཞིས། །མི་ལྡོག་ཡེ་ཤེས་ཚད་ཀྱང་བཟུང་། །ཞེས་དང་། གཏེར་གཞུང་ལ། གདེང་བཞིའི་གྲོལ་ཚད་ནི༔ ཡར་སངས་རྒྱས་ཀྱི་
ཡོན་ཏན་བཤད་ཀྱང་ཐོབ་ཏུ་རེ་བ་དང་༔ མ་ཐོབ་ཀྱི་དོགས་པ་གཉིས་མེད༔ རང་གི་སངས་རྒྱས་ཀྱིས་ཟིན༔ མར་འཁོར་བའི་སྡུག་བསྔལ་
བཤད་ཀྱང་༔ མར་འཁོར་གྱི་དོགས་པ་དང་༔ མ་འཁོར་གྱི་རེ་བ་གཉིས་མེད༔ ཡིད་རིག་པ་འཁྲུལ་རྟོག་ལས་གྲོལ་བའི་ཕྱིར་རོ༔ ཞེས་
པས༑ ཡར་གྱི་གདེངས་གཉིས། མར་གྱི་གདེང་གཉིས་དང་བཞི་ལས། དང་པོ་ནི། དེའི་ཚེ་དཀོན་མཆོག་གསུམ་གྱི་ཡོན་ཏན་བསམ་
གྱིས་མི་ཁྱབ་པ་ཐོས་ཀྱང་དགའ་བྲོད་མི་སྐྱེ་སྟེ། རང་གི་རིག་པ་ལས་གཞན་མེད་པར་རྟོགས་པའི་ཕྱིར་རོ། །དེ་དུས་སངས་རྒྱས་ཐོབ་ཏུ་རེ་བ་དང་
མ་ཐོབ་ཀྱི་དོགས་པ་མེད་པས་ཡར་གྱི་གདེང་གཉིས་སོ། །གཉིས་པ་འགྲོ་བ་རིགས་དྲུག་གི་སྡུལ་བསྔལ་དང་། ཚེ་ཚད་ཐོས་ཀྱང་འཇིགས་

༄༅། །སྐྲག་མེད་དེ། རང་གི་རིག་པ་ཡེ་ནས་འཁྲུལ་པ་མེད་པར་ཤེས་པའི་ཕྱིར་རོ། །དེའི་དུས་འཁོར་བར་འཁྱམས་མཁན་མེད་པར་
ཐག་ཆོད་པས་འཁོར་བར་ལྷུང་གིས་དོགས་པ་དང་། བདེ་འགྲོ་ཐོབ་ཏུ་རེ་བ་མེད་པས་མར་གྱི་གདེང་གཉིས་སོ། །གདེང་བཞི་འདི་ཡང་རང་གི་རིག་པ་
རང་བྱུང་ཡེ་ཤེས་ཡེ་ནས་ཀ་དག་ཆོས་ཟད་ཆེན་པོའི་དོན་མངོན་ང་གྱུར་པའི་རྣལ་འབྱོར་ལས་གཞན་དུ་མ་ཡིན་ཏེ། འཁོར་འདས་ལ་བཟླ། ཆོས་ཉིད་ 
ཟད་སར་ཕྱིན། རང་སེམས་ནམ་མཁའ་ལྟར་གྱུར་དུས། ཕྱིར་མི་ལྡོག་པའི་ས་ལ་དེ་བཞིན་གཤེགས་པ་རྣམས་སོ། །དེ་ལྟར་མཐའ་རྟེན་གྱི་
དགོས་པ་ནི། གནས་སྐབས་སུ་ཐར་པའི་དོན་འགྲུབ་ཅིང་། མཐར་ཐུག་གོང་མའི་ཡོན་ཏན་མཐར་ཕྱིན་པའི་དགོས་པ་སྟེ། ཀློང་གསལ་ལས། 
མཐའ་རྟེན་དག་གིས་མན་ངག་གིས། །གོང་མའི་ཡོན་ཏན་མཐའ་རུ་ཕྱིན། །ཞེས་སོ། །མེད་པའི་སྐྱོན་ནི། དེ་ཉིད་ལས། མཐའ་རྟེན་གནད་

ཀྱི་རྒྱབ་མེད་ན། །རྫོགས་ཆེན་ཉམས་ལེན་མཐར་མི་ཕྱིན། །ཞེས་སོ། །འཛིན་རྩོལ་སྤྲོས་པའི་ཀུན་བཏགས་ལས་བྱུང་སྟོང་གཟུགས་བློ་ཡི་
རི་མོ་ཅན། །མ་ཡིན་གདོང་ནས་གྲུབ་པའི་སྣང་ཉམས་ཆོས་ཉིད་མངོན་སུམ་མི་བསླུ་བ། །ཀུན་ཏུ་བཟང་པོའི་རང་ཞལ་བལྟ་བ་རྩོལ་བྲལ་རྫོགས་
པ་ཆེན་པོའི་ལམ། །ཇི་བཞིན་མཐོང་བའི་ཡིད་ཆེས་རྙེད་པ་ཨེ་མ་ངོ་མཚར་སྐལ་པ་ལྡན། །དེའི་ཕྱིར་ཡེ་ཤེས་འོད་རྩ་སྐྱོན་བྲལ་ཀ་ཏི་གསེར་གྱི་རྩ་
ཆེན་ལས། །གྱེས་པའི་དར་དཀར་སྣལ་མའི་ལམ་ནས་རྒྱང་ཞགས་ཆུ་ཡི་སྒྲོན་མར་བརྒྱུད། །ཕྱི་དབྱིངས་རྐྱེན་བྲལ་དག་པའི་ནམ་མཁར་མཐིང་
ཁ་ཁྱབ་པ་ཆེན་པོ་ལས། །ཤར་བའི་ཐིག་ལེ་སྟོང་པའི་སྒྲོན་མ་རླུང་གདངས་སྐྱོན་གྱིས་མ་བསླད་ཅིང་། །ཆོས་ཉིད་རང་བཞིན་ལྷག་མཐོང་རྡོ་རྗེ་
ལུག་རྒྱུད་སྣང་བ་བཙོན་དུ་བཟུང་། འཆར་གཞིའི་རིག་པ་བྱ་རྩོལ་ལས་འདས་ཤེས་རབ་རང་བྱུང་ཏི་ལ་ཀ །གནད་ལ་མཁས་པས་གཅུན་དང་

༄༅། །གཟིར་བས་བིན་ཟས་བུད་ཤིང་བསྲེག་པ་བཞིན། །རྣམ་རྟོག་ཞོན་པའི་ལས་རླུང་དང་བཅས་འོད་གསལ་ཟང་ཐལ་གཅིག་ཏུ་
འཁྱིལ༑ །གོང་འཕེལ་ཉམས་ཀྱི་སྣང་བ་རབ་རྫོགས་སྐུ་དང་ཡེ་ཤེས་ངོ་བོར་སྨིན། །གཉིས་སྣང་འཛིན་པའི་རིམ་རྩོལ་ཐམས་ཅད་གཞི་དབྱིངས་
ཆོས་སྐུའི་ཀློང་དུ་དག །ཕུང་ཁམས་སྐྱེ་མཆེད་འཇའ་ལུས་རྡོ་རྗེ་ཟུང་འཇུག་སྐུ་རུ་ཉེར་སྨིན་ནས། །འཕོ་བ་ཆེན་པོས་སྐྱེ་འཇུག་ལ་དབང་གཞན་
དོན་རྟག་ཁྱབ་ལན་གྲུབ་ཤོག །དེ་ཡན་ཆད་ཀྱིས་བརྩོན་འགྲུས་ཅན་དབང་རབ་ཚེ་འདིར་གྲོལ་བྱེད་ཀྱི་གདམས་པ་བསྟན་ཟིན་ཏོ།། ༈ །།གདོད་
ནས་ཡེ་སངས་རྒྱས་ཀྱང་འགྲོ༷་བ་གནས་ཀྱི་བར། །གདུལ་བྱ་རྟག་ཏུ་འདུལ༷་ལ་བཤེས་གཉེན་མཆོག་གི་གཟུགས། །རབ་སྟོན་དཔ༷འ་བོ༷་ཆེན་པོ་
སྒྲིབ་བྲལ་རྡོ༷་རྗེ༷འི་སྐུ། །རང་རིག་དོན་གྱི་བླ་མས་བདག་རྒྱུད་གྲོལ་བར་མཛོད། །སྤྱི་དོན་གཉིས་པ་དབང་པོ་འབྲིང་བར་དོར་གྲོལ་བའི་མན་ངག་

ཡེ་ཤེས་སྒྲོན་མ་ལ་རང་སྣང་ངེས་པའི་གདམས་ངག་ཇི་ལྟར་གདབ་ཚུལ་བསྟན་པ་ལ། བར་དོ་སྤྱིའི་རྣམ་བཞག་བསྡུས་ཏེ་བསྟན་པ་དང་། 
བྱེ་བྲག་ཉམས་སུ་བླང་ཚུལ་རྒྱས་པར་བསྟན་པའོ། །དང་པོ་བར་དོ་སྤྱིའི་རྣམ་བཞག་བསྡུས་ཏེ་བསྟན་པ་ལ། ངོ་བོ། ངེས་ཚིག །དབྱེ་བ། 
ས་མཚམས། གནས་ལུགས། སྣང་ལུགས་དང་དྲུག །དང་པོ་ངོ་བོ་ནི། ད་ལྟར་ཐ་མལ་གྱི་ཤེས་པ་བཟོ་བཅོས་མ་བྱས་པའི་རང་
ལུགས་གསལ་སྟོང་ཧྲིག་གེར་འཆར་བ་འདི་ཁོ་ན་བར་དོ་ཐམས་ཅད་ཀྱི་ངོ་བོ་ཡིན་ཏེ། འདི་ཁོ་ན་རྟོགས་མ་རྟོགས་ཀྱི་ཁྱད་པར་ལས་བར་
དོ་ཐམས་ཅད་འབྱུང་བའི་ཕྱིར་རོ། །དེའི་ཚུལ་མདོར་དྲིལ་ན་ནང་དབྱིངས་ཀ་དག་གི་སྣང་བ་ལས་གཞན་དུ་གྱུར་པའི་ལྷུན་གྲུབ་གཞི་
སྣང་གི་ཆ་ཐམས་ཅད་བར་དོ་ཡིན། དེ་ལ་དག་པ་ཆོས་ཉིད་ཀྱི་བར་དོ་སྐུ་དང་ཡེ་ཤེས་ཀྱི་བཀོད་པ་དང་། མ་དག་འཁྲུལ་པའི་བར་དོ་

༄༅། །འཁྲུལ་སྣང་འགྲོ་དྲུག་གི་སྣོད་བཅུད་མཐའ་དག་སྟེ། དེ་དག་ཀྱང་དང་པོར་གདོད་མའི་གནས་ལུགས་ཀ་དག་ཆེན་པོའི་རྩལ་
སྣང་བ་ཡིན་ལ། མཐར་ཡང་གདོད་མའི་ནང་དབྱིངས་དེར་ནུབ་དགོས་པས་ན། དེ་གཉིས་ཀྱི་བར་ལྟ་བུར་ཡོད་པའི་རྒྱུ་མཚན་གྱིས་དེ་ལྟར་བཏགས་
པ་ཡིན། དེས་ན་ཀ་དག་ནང་དབྱིངས་དེ་ནི་བར་དོ་མ་ཡིན་ཏེ། དེ་ལ་འཕོ་འགྱུར་མེད་པས་སྔ་ཕྱི་དང་བར་དུ་གནས་པའི་ཐ་སྙད་མེད་པའོ། །
གཉིས་པ་ངེས་ཚིག་ནི། སྔ་མའི་བག་ཆགས་དང་སྣང་བ་ནི་འདས། ཕྱི་མའི་བག་ཆགས་དང་སྣང་བ་མ་ཤར། སྔ་ཕྱི་གཉིས་ཀྱི་བར་དོའི་
སྣང་བ་ཐམས་ཅད་ཉམས་སུ་མྱོང་བདོ་བའི་ཕྱིར་བར་དོ་ཞེས་མིང་དུ་བཏགས་པའོ། །གསུམ་པ་དབྱེ་བ་ནི། བཤད་མ་ཐག་པའི་བར་དོ་
གཉིས་ལས་ཕྱི་མ་མ་དག་འཁྲུལ་པའི་བར་དོ་ལ་བཞི་སྟེ། །རང་བཞིན་སྐྱེ་གནས་ཀྱི་བར་དོ། །འཆི་བསྡུག་བསྔལ་གྱི་བར་དོ། ཆོས་ཉིད་ཞི་

ཁྲོའི་བར་དོ། །རྣམ་སྨིན་སྲིད་པའི་བར་དོའོ། །བཞི་པ་ས་མཚམས་ནི། ཐོག་མར་སྐྱེ་གནས་སུ་ཉིང་མཚམས་སྦྱར་བ་ནས་བཟུང་སྟེ། 
འཆི་ངེས་པའི་རྐྱེན་མངོན་དུ་མ་གྱུར་གྱི་བར་ནི་རང་བཞིན་སྐྱེ་གནས་ཀྱི་བར་དོ་དང་། དེ་ནས་བཟུང་ནང་དབུགས་ཆད་ངེ་འཆི་སྲིད་ཆོས་སྐུའི་འོད་
གསལ་མ་ཤར་གྱི་བར་འཆི་ཁ་བར་དོ་དང་། འཆི་སྲིད་ཆོས་སྐུའི་འོད་གསལ་ཤར་བ་ནས་བཟུང་ལྷུན་གྲུབ་རིན་པོ་ཆེའི་སྣང་བ་རྫོགས་ཀྱི་བར་
ཆོས་ཉིད་ཞི་ཁྲོའི་བར་དོ་དང་། བར་དོའི་ལུས་གྲུབ་པ་ནས་དེ་འགགས་ཏེ་སྐྱེ་གནས་སུ་ཉིང་མཚམས་སྦྱོར་བའི་སྔ་ལོག་བར་ནི་སྐྱེ་གནས་
སྲིད་པའི་བར་དོ་ཞེས་བྱའོ། །ལྔ་པ་གནས་ལུགས་ལ་བཞི་སྟེ། རང་བཞིན་བར་དོའི་གནས་ལུགས་ནི། གདོས་བཅས་སུ་གྲུབ་པས་ཡེ་
ཤེས་ཀྱི་སྣང་བ་འགགས་པ་སྟེ།།ཉ་ཟླ་ཁ་སྦྱོར་ལས། ཁམས་རྣམས་དང་ནི་ཕུང་པོ་དང་། །སྐྱེ་མཆེད་རྣམས་དང་དབང་པོ་དང་། །

༄༅། །ཡུལ་དང་ཡུལ་ཅན་ཤེས་པ་རྣམས། །ཞེས་སོ། །འཆི་ཁའི་བར་དོའི་གནས་ལུགས་ནི། །ཀོང་གསལ་ལས། འཆི་
རྐྱེན་ནད་ཀྱིས་འབྱུང་བ་འཁྲུགས། །ལུས་ངག་ཡིད་གསུམ་སྡུག་བསྔལ་ལོ། །ཞེས་སོ། །ཆོས་ཉིད་བར་དོའི་གནས་ལུགས་ནི། 
དེ་ཉིད་ལས། བདག་འཛིན་ལུས་ཀྱི་རྟེན་བོར་ནས། །ཆོས་ཉིད་དོན་ལ་སྤྱོད་པའོ། །ཞེས་སོ། །སྲིད་པའི་
བར་དོའི་གནས་ལུགས་ནི། ཐལ་འགྱུར་ལས། སྔོན་འབྱུང་སྲིང་པའི་ཤ་གཟུགས་ཅན། །དབང་པོ་ཀུན་ཚང་ཐོགས་མེད་རྒྱ། །ལས་
ཀྱི་རྫུ་འཕྲུལ་ཤུགས་དང་ལྡན། །མི་ལྡོག་དེ་ནི་དྲི་ཟའོ། །ཞེས་སོ། །དྲུག་པ་སྣང་ལུགས་ནི་བཞི་སྟེ། རང་བཞིན་དུ་གནས་པའི་བར་དོའི་
སྣང་ལུགས། ཀུན་གཞིར་བག་ཆགས་སོ་སོར་གཞག་པའི་དབང་གིས་མ་རིག་གཟུང་འཛིན་དུ་སེམས་ལ་སྣང་བ་ལས། ཡུལ་ལུས་བདེ་

བར་མ་དུག་ལྔར་སྣང་བས་གཅིག་ནས་གཅིག་ཏུ་འཁོར་བའི་ཁམས་གསུམ་སྤྱིའི་སྣང་བ་དང་། དངོས་པོ་གཅིག་ལ་འཁྲུལ་སྣང་མི་མཐུན་
པ་འགྲོ་དྲུག་སོ་སོར་སྣང་བ་སྟེ། བདེན་གཉིས་ལས། དངོས་གཅིག་ཡིད་ནི་ཐ་དད་ཕྱིར། །དོན་མ་གྲུབ་པར་མཐོང་བ་ཡིན། །ཞེས་སོ།། 
དེ་ལྟ་བུའི་འཁྲུལ་པའི་རང་བཞིན་གྱི་ཕུང་ལྔས་བཅིངས་པས་སྐུ་ལྔའི་སྣང་བ་འགགས། ཁམས་དང་སྐྱེ་མཆེད་ཀྱིས་བཅིངས་པས་འོད་དང་
ཁ་དོག་གི་སྣང་བ་འགགས། ལས་ཉོན་གྱིས་བཅིངས་པས་ཡེ་ཤེས་དང་ཆོས་ཉིད་ཀྱི་སྣང་བ་འགྲགས་པའོ། །འཆི་ཁའི་བར་དོའི་སྣང་
ཚུལ་འབྱུང་བ་འཁྲུགས་པས་ལུས་ཀྱི་སྡུག་བསྔལ་ཉམས་སུ་མྱོང་། སེམས་བྱུང་ཚོར་གྱི་ལམ་སྟོར་བས་སེམས་ཀྱི་སྡུག་བསྔལ་མྱོང་། 
གཟུང་འཛིན་གྱི་མཚོ་རྡོལ་བས་ལུས་སེམས་འབྲེལ་བའི་རྟེན་སྟོར་ནས་ཤི་དོགས་ཀྱི་སྡུག་བསྔལ་ལ་གནས་པའོ། །ཆོས་ཉིད་བར་དོའི་

༄༅། །སྣང་ཚུལ། ཕུང་པོ་བདག་འཛིན་གྱི་རྟེན་བོར་བས་སྐུ་དང་ཡེ་ཤེས་ཀྱི་སྣང་བ་ཤར། ལས་དང་བག་ཆགས་ཀྱི་འབྲེལ་
ཆད་པས་རང་བཞིན་བབས་ཀྱི་བསམ་གཏན་ལ་གནས་དབང་པོ་འཛིན་བྱེད་ཀྱི་ཡུལ་སྟོངས་པས་རང་སྣང་དག་པའི་འོད་གསལ་ལ་སྤྱོད་
པའོ༑ །སྲིད་པ་བར་དོའི་སྣང་ཚུལ། ཕྱི་ལུས་ཀྱི་སྲིད་པ་ཡིད་ཀྱི་ལུས་ཅན་རྨི་ལམ་གྱི་སྣང་བ་ལྟར་ས་ཟིན་མེད་པ། ནང་སེམས་ཀྱི་
སྲིད་པ་སྙེམས་བྱེད་དུ་མ་ལ་འཇུག་ཅིང་ཀུན་ཏུ་རྟོག་པ། ལུས་སེམས་གཉིས་འདུས་ཀྱི་སྲིད་པ་གང་ལའང་ཐོགས་མེད་དུ་རྒྱུ་ཞིང་སྡུག་
བསྔལ་སྣ་ཚོགས་ལ་སྤྱོང་པའོ། །གཉིས་པ་བྱེ་བྲག་ཏུ་ཉམས་སུ་བླང་བ་ལ་བཞི་སྟེ། སྐྱེ་གནས་ཀྱི་བར་དོ་ལ་ཐོས་བསམ་གྱི་སྒྲོ་འདོགས་
གཅོད་པ་རྒྱ་ཁྲ་ཚང་དུ་འཇུག་པའམ། དེད་དཔོན་གསེར་གླིང་དུ་ཕྱིན་པ་ལྟ་བུའི་གདམས་ངག །འཆི་ཁའི་བར་དོ་ལ་གསལ་གདབ་པ་སྒེག་

མོས་མེ་ལོང་ལ་བལྟ་བའམ་རྒྱལ་པོའི་བཀའ་འཕྲིན་བསྐུར་བ་ལྟ་བུའི་གདམས་ངག །ཆོས་ཉིད་ཀྱི་བར་དོ་ལ་རང་སྣང་ལ་ཡིད་ཆེས་པ་
ལམ་ཚོལ་གྲོགས་དང་འཕྲད་པའམ། མ་པང་དུ་བུ་འཇུག་པ་ལྟ་བུའི་གདམས་ངག །སྲིད་པ་བར་དོ་ལ་ལས་བཟང་པོའི་འཕྲོ་མཐུང་པ་
ཡུར་བ་རྐང་ཆད་པ་ལ་ཝ་འཛུག་པ་ལྟ་བུའི་གདམས་ངག་དང་བཞི། དང་པོ་སྐྱེ་གནས་བར་དོའི་གདམས་པ་ནི། རྡོ་རྗེ་སྙིང་པོའི་རང་གཞུང་
ལས༑ ཨེ་མ་གསང་ཆེན་ཐེག་པའི་ཡང་རྩེ་རྫོགས་པ་ཆེ༔ ཉི་ཟླ་ནོར་བུ་ལྟ་བུའི་སྙན་བརྒྱུད་འདི༔ སྐལ་པ་རབ་ཀྱི་སྤྱོད་ཡུལ་དཔག་ཏུ་
མེད༈དབང་པོ་རབ་རྣམས་བག་ཆགས་སྒྱུ་མའི་ལུས༔ འོད་གསལ་རྡོ་རྗེ་སྙིང་པོ་མངོན་དུ་གསལ༔ དབང་པོ་འབྲིང་གི་སྒྱུ་ལུས་
བོར་བ་ཡིན༔ དབུགས་མ་ཆད་པར་བརྟན་པ་ཐོབ་པའི་གནད༔ རི་རྒྱལ་ཉི་ཟླའི་ཆོས་འདི་མངོན་དུ་ཤར༔ དེ་ཡང་ད་ནས་ཁྲེགས་ཆོད་ཐོད་

༄༅། །རྒལ་ལ༔ ཡང་ཡང་རྩལ་སྦྱངས་བརྟན་པ་ཐོབ་པའི་གནད༔གནད་འདི་མ་བོར་རྟག་ཏུ་འཆང་བ་གཅིས༔ ཡང་ཡང་
སྦྱངས་པས་ས་བོན་སྐྱེད་བྱེད་ནི༔ རང་མདངས་ཙི་ཏྟའི་གཞལ་ཡས་ལ་བཞུགས་པའི༔ ཀ་ཏིའི་ལམ་ནས་བ་མན་རྭ་ལ་བརྒྱུད༔ ཕྱི་ནང་
དབྱིངས་ཀྱི་ཕོ་བྲང་གཞལ་ཡས་ནང༔ སྣ་ཚོགས་བཀོད་པ་འོད་ཀྱི་གདན་ཁྲི་ལ༔ མངོན་སུམ་རྡོ་རྗེ་སེམས་མཆོག་ཞལ་མཇལ་བའི༔ གཞི་
ལམ་སྒོ་དང་རྐྱེན་གྱིས་བསྐྱེད་པའོ༔ ནམ་ཞིག་འབྱུང་བ་རིམ་གྱིས་ཐིམ་པའི་ཚེན༔ མཆོག་གསང་འདི་ཡིས་མངོན་དུ་གཟིར་བ་ན༔ རྡོར་
སེམས་ཁོང་གསེང་ལམ་ནས་བདག་ལ་གཟིགས༔ བདག་གིས་མངོན་སུམ་རང་ཞལ་མཇལ་བའི་ཚེ༔རིག་པ་མ་ཡེངས་རྡོ་རྗེ་སེམས་དཔར་
གཏོད༔ དོན་འདི་སྒོ་གསུམ་གནད་ཀྱི་ཚོད་ཟིན་མཛོད༔ འདི་ལ་དེ་ལྟར་གོམས་པའི་འབྲས་བུ་ནི༔གལ་ཆེན་འགག་ལ་ཐུག་པའི་དུས་ཀྱི་ཚེ༔

དབུགས་མ་ཆད་པར་བརྟན་པ་ཐོབ་པ་ཡིན༔ དབུགས་མ་ཆད་པར་བརྟན་པ་ཐོབ་པའི་ཆོས༔ མཆོག་ལམ་སྙན་བརྒྱུད་ཟབ་མོའི་ཁྱུད་ཆོས་ཏེ༔
དང་པོ་སྔོན་འགྲོ་མངོན་སུམ་གོམས་པ་གཅིེས༔ སྣང་རིག་རྒྱང་ཞགས་ཆུ་ཡི་སྒྲོན་མ་ནས༔ རྡོར་སེམས་ཁོང་གསེང་ལམ་ནས་བགྲོད་གྱུར་
ནས༔ སེམས་དཔའ་གང་དེ་མངོན་དུ་ཤར་བའི་ཚེ༔ དབྱེར་མེད་བདེ་ཀློང་འཁྱིལ་བ་འགྲུབ་པའི་གནད༔ རྡོ་རྗེ་སེམས་དཔའ་མངོན་སུམ་འབྱོན་
པ་དང་༔ སྣང་རིག་རྒྱལ་པོ་གྱེ་ན་ལ་འཕྲོས་པ་གཉིས༔ སྐད་ཅིག་གཅིག་གིས་ཐུགས་འཕྲད་ལ་གྲུབ་སྟེ༔ འདི་ལ་ཆེད་དུ་བསྒྲུབ་དང་
རྩོལ་མི་དགོས༔ མ་བྱས་ལྷུན་གྱིས་གྲུབ་པའི་འདུ་འཕྲོ་ཡིན༔ ཞེས་པས། དཔེ་ཐེ་བྱ་ཞེས་པ་རྒྱ་ཁྲ་ཡིན་ལ། དེ་འདབ་ཆགས་མཁས་
པ་ཞིག་ཡིན་པས། ཐོག་མར་ཚང་འཆའ་བའི་དུས་སུ་སྐྱེ་བོ་གཞན་གྱིས་གནོད་འཚེ་སོགས་ཡོད་མེད་ལེགས་པར་བརྟགས་ནས་གནོད་པ་

༄༅། །མེད་པའི་སར་ཚང་བཅས་ཟིན་པ་དང་། ཕྱིས་ནང་དེར་ཐེ་ཚོམ་མེད་པར་འཇུག་པ་ལྟར་རམ། དེད་དཔོན་རྒྱ་མཚོར་ནོར་བུ་ལེན་དུ་
ཕྱིན་པར། བྱ་རོག་དང་དུང་སོགས་པས་ཆུ་སྲིན་གྱི་སྒྲོ་འདོགས་ལེགས་པར་བཅང་ནས་འགྲོ་བ་བཞིན། ད་ལྟ་དལ་འབྱོར་གྱི་ལུས་རྟེན་ཁྱད་པར་ཅན་
ཐོབ་ཡོད་པའི་གནས་སྐབས་འདིར་བླ་མ་མཚན་ཉིད་དང་ལྡན་པ་ལས་ཐོས་བསམ་སྒོམ་གསུམ་གྱི་ལམ་མི་འཁྱུགས་པར་བྱེད་དགོས་ཏེ། ཕྱི་ཐོས་
བསམ་གྱིས་ཤེས་བྱའི་སྒྲོ་འདོགས་བཅད་ནས། ནང་སྒོམ་པས་ཆོས་ཉིད་ཀྱི་ངང་བསྐྱང་ཞིང་། གསང་བ་དབྱིངས་རིག་གི་རང་རིག་རྗེན་ལ་ཕུང་ནས་
ཆོས་སྐུ་ཅེར་མཐོང་དུ་གོམས་པ་ལ་རྟག་ཏུ་བརྩོན་པར་བྱ། དེའི་ཚུལ་རྒྱུད་ཉི་ཟླ་ཁ་སྦྱོར་ནས་བསྟན་པ་དང་དོན་གཅིག་ཏུ་གྱུར་པ་གོང་གི་རྡོ་རྗེ་སྙིང་པོའི་
གཏེར་གཞུང་བཞིན་གསལ་གདབ་པ་ལ། དབང་པོ་རབ་འབྲིང་ཐ་གསུམ་ལས། རབ་ཀྱི་རབ་སྦྲུལ་མདུད་མཁའ་ལ་བོར་བ་ལྟར་གྲོལ་བ་ནི། བླ་

མའི་བྱིན་རླབས་དང་། ཟབ་མོའི་གདམས་པ་བཏབ་པ་ཙམ་གྱིས་ཐོང་རྒལ་ལ་ཡིད་ཆེས་ཐུན་མོང་མ་ཡིན་པ་སྐྱེས། ཁྲེགས་ཆོད་ཀྱི་གནད་ལ་འཛིན་
པ་རྡུལ་ཙམ་མེད་པའི་སྣོད་ལྡན་གྱི་སློབ་མ་དེ། ཡེ་ཐོག་དང་པོའི་ཀུན་ཏུ་བཟང་པོའི་གཞི་ཐོག་ཏུ་རྩོལ་མེད་ལྷུག་པར་གྲོལ་བའོ། །རབ་ཀྱི་འབྲིང་མཚོ་
ནང་དུ་ཁ་བ་བབས་པ་ལྟར་གྲོལ་བ་ནི། ཟབ་མོ་ཁྲེགས་ཐོད་ཀྱི་གདམས་པ་ཉམས་སུ་བླང་པས་ཉོན་མོངས་པ་ཅི་སྐྱེས་ཆོས་ཉིད་ཀྱི་ངང་དུ་རོ་གཅིག་
པར་རྟོགས་ནས་རང་གྲོལ་བའོ། །རབ་ཀྱི་ཐ་མ་ཆབ་རོམ་ཆུ་རུ་ཞུ་བ་ལྟར་གྲོལ་བ་ནི། གདམས་ངག་ངོ་སྤྲད་པ་རྣམས་ཉམས་སུ་བླངས་པས་
རིམ་གྱིས་འཁྲུལ་པ་རང་སྣང་དུ་ངོ་ཤེས་ཏེ་གྲོལ་བའོ།། ༈ །།གཉིས་པ་འཆི་ཁ་བར་དོའི་གདམས་ངག་ལ་གསུམ་སྟེ། གདམས་
པའི་མཚོན་ཚུལ། འབྱུང་བའི་སྡུད་ཚུལ། ངོ་སྤྲོད་ཀྱི་གདབ་ཚུལ་ལོ། །དང་པོ་གདམས་པའི་མཚོན་ཚུལ་ནི། དཔེ་སྒེག་མོས་མེ་ལོང་ལ་

༄༅། །བལྟས་པས་རང་གི་བཞིན་གསལ་པོར་མཐོང་བའམ། མི་ཞིག་ལ་རྒྱལ་པོས་འཕྲིན་བསྐུར་ན་ཆང་པ་བྱུང་གིས་དོགས་ནས་
འཕྲིན་དེ་མི་བརྗེད་པ་ལྟར། བར་དོའི་གདམས་པ་གསལ་བཏབ་ཚུལ་སྤྱི་དང་བྱེ་བྲག་གཉིས་ལས། དང་པོ་ནི། རང་ཉིད་འཁོར་བར་ལྷུང་གིས་དོགས་
ནས་མི་བརྗེད་པ་སྟེ། དེའང་དབང་པོ་རབ་འབྲིང་ཐ་གསུམ་ལས། འབྲིང་གི་རབ་སྙིང་སྡུག་འཛའ་བོ་མཐོང་བ་ལྟ་བུ་ནི། འཆི་ལྟས་ཚང་བའི་དུས་
སུ་ཚེ་འདིའི་ཞེན་འཛིན་མེད་པར། བླ་མའི་གདམས་ངག་འབའ་ཞིག་ཡིད་ལ་གསལ་དུང་དུང་བྱ་བ་དང་། འབྲིང་གི་འབྲིང་མེ་ལོང་ལ་བྱད་གསལ་བ་
ལྟ་བུ་ནི། འཆི་ཁའི་དུས་དེར་བླ་མའི་མཆེད་གྲོགས་དམ་ཚིག་དང་ལྡན་པས་ཆོས་ཉིད་བར་དོའི་གདམས་པ་རྣམས་གསལ་བཏབ་པས་གསལ་
ལམ་གྱིས་འགྲོ་བ་དང་། འབྲིང་གི་ཐ་མ་ཁབ་མིག་ཏུ་སྐུད་པ་འཛུད་པ་ལྟ་བུ་ནི་སྐད་ཅིག་ཀྱང་གདམས་པའི་དོན་ལས་མ་ཡེངས་པར་བྱེད་པའོ། །

གཉིས་པ་འཆི་བ་ལ་ཕྱོགས་པའི་དུས་ཀྱི་མན་ངག་བྱེ་བྲག་ཏུ་བསྟན་པ་ལ་བཞི་སྟེ། གོམས་པ་རབ་དབྱིངས་རིག་རང་སོ་ལ་བཞག་པ། འབྲིང་
འཕོ་བ་སྦྱང་བ། ཐ་མ་གཞན་རྐྱེན་ལ་ལྟོས་པ། ཞར་བྱུང་ཆོས་འདིའི་སྒོ་མ་མཐོང་བའི་འགྲོ་བ་གཞན་མཐོ་རིས་སུ་དྲངས་བའི་མན་ངག་གོ། །
དང་པོ་གོམས་པ་རབ་དབྱིངས་རིག་རང་སོ་ལ་བཞག་པ་ནི། རྣལ་འབྱོར་པ་གཅིག་པུར་འཆི་བ་རྣམས་འོད་གསལ་གྱི་སྣང་བ་ལ་འདུ་འབྲལ་
མེད་ན། དུས་དེའང་གཞན་རྐྱེན་ལ་མི་ལྟོས་པར་ལུས་གནད་བཞུགས་སྟངས་གསུམ་གང་རུང་ངམ་སྐྱིལ་ཀྲུང་ངམ་སེངྒེའི་ཉལ་ལུགས་ཀྱིས་
རང་ལ་གསལ་བའི་འོད་གསལ་ཕྱིར་སྣང་བ་དེའི་ངང་དུ་མ་ཡེངས་པར་ཤེས་པ་མིག་ལ་གཏད། མིད་དབྱིངས་རིག་ལ་གཏད་དེ་འཕོ་བ་ཉི་ཟླ་
ཁ་སྦྱོར་ལས་གསུངས་པའི་སྐུ་དང་ཡེ་ཤེས་ལ་འཇུག་པ་འོད་གསལ་སྦུབ་འཇུག་གི་གདམས་པ་ཞེས་བྱ་སྟེ། སྐད་ཅིག་དེ་ལ་ཡར་གྱི་ཟང་

༄༅། །ཐལ་དུ་གྲོལ་ཏེ་ཆོས་ཉིད་བར་དོ་མི་འཆར་རོ། །འབྲིང་འཕོ་བ་སྦྱང་བ་ནི། རླུང་རྣམས་ཤེས་ལ་འཇུག་པ་སྟེ།སྲོག་རླུང་སྙིང་ཀ་
ནས་བཏེག་པའི་ཚེ་འཕོ་བ་འདེབས་པའི་དུས་ཡིན་པས་རང་གི་རིག་པ་བླ་མའི་སྐུ་ཚོན་གང་བའམ་ཡི་གེ་ཨ་དཀར་པོའི་རྣམ་པར་ཧིག་གི་སྒྲ་བདུན་ནམ་ཉེར་
གཅིག་གིས་ཚུངས་བུག་ནས་འཕང་བ་སྟེ། འདི་ལ་ནི་ད་ལྟ་ནས་གོམས་པར་བྱ་བ་གལ་ཆེ་སྟེ།ཉི་ཟླ་ཁ་སྦྱོར་ལས། རྣམ་ཤེས་རང་ལ་ཞོན་པ་
སྦྱངས༑ །དེ་ཡང་གོང་དུ་འབྱོངས་པ་གཅེས། །རིག་པ་བསྡུ་དང་འཕང་བ་གཅེས། །དེ་ཡང་ཧི་ཀ་གིས་འཕངས་པའོ། །དེ་ཉིད་བླ་མའི་ཞལ་ལ་
ཐུགས༑ །ཞེས་གསུངས་པས་ཁྱད་པར་རྫོགས་ཆེན་ལུགས་ཀྱི་འཕོ་བ་བྱ་སླ་ལ་ཆོད་ཆེ་བ་ཡིན་ནོ། །གསུམ་པ་གཞན་རྐྱེན་ལ་ལྟོས་པ་ནི། 
རབ་བླ་མ་མེད་ན་རྡོ་རྗེའི་མཆེད་པོའི་ངོ་སྤྲོད་པ་སྟེ། དེའི་ཚུལ་འོག་ཏུ་སྟོན་ནོ། །བཞི་པ་ཞར་བྱུང་ཆོས་འདིའི་སྒོ་མ་མཐོང་བའི་འགྲོ་བ་གཞན་མཐོ་

རིས་སུ་དྲངས་བའི་མན་ངག་ལ། སྐྱེ་གནས་ཀྱི་རྟགས་བསྟན་པ་དང་། མན་ངག་དངོས་གཉིས། དང་པོ་སྐྱེ་གནས་ཀྱི་རྟགས་ནི། དྲོད་སྤྱི་བོར་ 
ཡལ་ན། ཆོས་འདི་ལ་གོམས་པ་རྣམས་རབ་ཀ་དག །འབྲིང་བར་དོ། ཐ་མ་སྤྲུལ་སྐུར་དབུགས་འབྱིན་པར་ངེས་ལ། སྐྱེ་བོ་ཐ་མལ་པ་རྣམས་
ཀྱང་མཐོ་རིས་སུ་སྐྱེ་ལ། འཆི་དུས་མིག་རབ་རིབ་བྱེད་ཅིང་ཁ་ནས་དུད་འགྲོའི་སྒྲ་འདོན་པ་དང་སོ་འཐམ་དྲོད་མཚན་མར་འདུས་ན་དུད་འགྲོ་དང་། 
ལུས་སེར་ཞིང་བཀྲག་མེད་ལ། དྲོད་ཁར་འདུས་ན་ཡི་དྭགས་དང་། རྐང་པ་གཡོན་པ་རྡེ་བ་ཅིང་དྲོད་རྐང་མཐིལ་དུ་འདུས་ན་དམྱལ་བ་དང་། 
ཚིག་འཆོལ་ཞིང་མཆན་ཁུང་གཡས་སུ་དྲོད་འདུས་ན་ལྷ་མིན་དང་། ཚིག་གསལ་ཞིང་དྲན་པ་མ་ཉམས་པར་དྲོད་མིག་ཏུ་འདུས་ན་མི་དང་། 
ལག་གཡས་གཡོབ་ཅིང་དྲོད་སྤྱི་བོར་འདུས་ན་ལྷར་སྐྱེ་བར་རྒྱུད་ཉི་ཟླ་ཁ་སྦྱོར་ལས་གསུངས་སོ། །གཉིས་པ་མན་ངག་དངོས་ནི་རྒྱུད་དེ་ཉིད་

༄༅། །ལས༑ དབུགས་འགྲོ་བར་རྩོམ་པ་ནས་རྣམ་ཤེས་མ་ཐོན་ཡན་ལ། མི་དེའི་སྙིང་ནང་དུ་ཨ་དཀར་པོའམ། ཡང་ན་འོད་ཀྱི་གོང་
བུ་སྒོ་ང་ལྟ་བུ་བསམ་ད་བཅུག་སྟེ། དེ་ཡར་སོང་བའི་དམིགས་པ་ཟུངས་ཤིག་བྱས་ལ་རང་ཉིད་ཀྱིས་ཀྱང་། དེའི་རྣམ་ཤེས་དེ་ལྟར་གྱུར་པ་ལ་དམིགས་
ནས་ཨ་མི་དེའི་ལོ་གྲངས་རླུང་ཕྱིར་འགྲོ་རིང་པོ་དང་བསྟུན་ལ་ནུས་ཚད་དུ་དབྱངས་དང་བཅས་པས་བཟླས་ཏེ། དབུགས་ཁྲོག་ཁྲོག་འགྲོ་དུས་དེའི་སྤྱི་བོར་
ཁ་གཏད་ནས་ཨ་ཨ་ཞེས་ཉེར་གཅིག་བརྗོད་པས་རླངས་པ་ཕྱུ་རུ་རུ་སོང་སྟེ་སྔག་ཅན་ཡིན་ཡང་མཐོ་རིས་སུ་འདྲོངས། གལ་ཏེ་དམྱལ་བར་སྐྱེ་བའི་
རྟགས་ཅན་ཡིན་ན། དབུགས་འབྲལ་དུས་སུ། དེའི་རྣམ་ཤེས་སྙིང་གའམ་ལྟེ་བར་ཨར་དམིགས་ཏེ་འོང་ལྔ་མེར་གྱིས་ཞུ་བ་ལ། རང་གི་བློ་དར་
ཅིག་བཞག་པས་གོང་དུ་འདྲོངས་སོ། །དེ་བཞིན་དུ་ཡི་དྭགས་དང་བྱོལ་སོང་དུ་སྐྱེ་བར་འགྱུར་ནའང་མཐོ་རིས་སུ་སྐྱེ་བར་གསུངས་སོ། །གཉིས་པ་

འབྱུང་བའི་སྡུད་ཚུལ་ལ། དང་པོ་འཆི་བ་བརྟགས་བསླུའི་ཚུལ་ལ་མཁས་པར་བྱ་བ། བར་དུ་རྣལ་འབྱོར་བའི་འཆི་ལུགས་བཤད་པ། ཐ་མ་
འབྱུང་བཞིའི་ཐིམ་རིམ་རྣམས་བློ་ལ་ངེས་པར་བྱ་བའོ། །དང་པོ་འཆི་བ་བརྟགས་བསླུའི་མན་ངག་ལ། ཀློང་གསལ་ལས། གང་ཞིག་སྐྱེས་
བུ་འཆི་བའི་ཚེ། །རྟགས་ནི་རྣམ་པ་གཉིས་སུ་བཤད། །ཅེས་པས། ཕྱི་ནང་གི་རྟགས་རྣམས་འབྱུང་སྟེ། དེའང་སྨན་གྱི་རྒྱུད་དང་གསང་
སྔགས་ཀྱི་རྒྱུད་སྡེ་དག་དང་འདིའི་ཡང་གསང་བླ་མེད་ལས་བྱུང་བའི། དངོས་སམ་རྨི་ལམ་གྱི་འཆི་ལྟས་བྱུང་བ་དང་། །ཁྱད་པར་རླང་སྣ་
བུག་གཡས་གཡོན་དུ་འཕོ་ཚུལ་ལ་བརྟགས་པ་དང་། ཐལ་འགྱུར་ལས་འཆི་ལྟས་ཉེར་གཅིག་དང་། རྒྱུད་ཉི་ཟླ་ཁ་སྦྱོར་ལས་ནམ་མཁའི་ཚེ་
གཟུགས་བརྟགས་པ་སོགས་ཐུན་མོང་མ་ཡིན་པའི་འཆི་ལྟས་བརྟགས་ཚུལ་གསུངས་པ་རྣམས་ལ་མཁས་པར་བྱེད་ནས། རྟགས་བྱུང་ན་འཆི་

༄༅། །བསླུའི་གདམས་པ་ལུགས་འདིའི་ཁྱད་པར་དུ་བསྟན་པ་དང་། རྒྱུད་དང་མན་ངག་ལས་བྱུང་བཞིན་ཡང་ཡང་བྱ་སྟེ། ཐལ་
འགྱུར་ལས། གལ་ཏེ་ངན་ན་བཟློག་པ་བརྩམས། །བཟང་ན་བླ་མར་གསོལ་བ་གདབ། །ཅེས་པས། དཀོན་མཆོག་མཆོད་པ་ཚོགས་བསགས་
དང་གཞན་གྱི་སྲོག་བསྐྱབ་པ་སོགས་བཟློག་པ་ལ་འབད་དོ། །དེས་མི་བསླུ་བའི་ཚེ། ཡོ་བྱད་ཅི་ཡོད་བླ་མ་དང་དགེ་འདུན་ལ་སྤངས་དག་བྱ་ཞིང་
ཡིད་མི་ཆགས་པར་བྱའོ། །གཉིས་པ་བར་དུ་རྣལ་འབྱོར་པའི་འཆི་ལགས་ལ། རྒྱུད་ཉི་ཟླ་ཁ་སྦྱོར་ལས་རྣལ་འབྱོར་པ་རབ་འབྲིང་ཐ་མའི་འཆི་
ལུགས་བརྒྱད་སོགས་གསུངས་པའི་ལུང་དོན་བསྡུས་ནས་སྟོན་པ་ལ། རབ་ཀྱི་འཆི་ལུགས་བཞི་ནི། ལུས་རྡུལ་ཕྲན་དེངས་པས་འཆི་དུས་
རོ་མེད་པ་མཁའ་འགྲོ་མ་ལྟ་བུའི་གཤེགས་ཚུལ། གཞན་འཇུག་པའི་དོན་དུ་ནམ་མཁའ་འོད་ཕུང་གིས་བཀང་ནས་འོད་དུ་ཡལ་བ་རིག་འཛིན་གྱི་

གཤེགས་ཚུལ་དང་། མེ་ཕུང་བུད་ཤིང་ཟད་པས་འཆི་བ་ལྟར་འོད་ལུས་སུ་ཡལ་བ་མེ་དཔུང་ལྟ་བུའི་གཤེགས་ཚུལ་དང་། བུ་གའི་ནམ་
མཁའ་ནམ་མཁར་འདྲེས་པ་ལྟར་ལུས་ཡལ་བ་ནམ་མཁའ་ལྟ་བུའི་གཤེགས་ཚུལ་དང་བཞི་ནི། འཆི་དུས་ཆོས་ཟད་པས་གདམས་ངག་མི་
དགོས་ཀ་དག་གི་སར་གཤེགས་པ་དང་། ཕུང་པོ་རྟེན་མེད་དུ་ཡལ་བ་དུས་མཉམ་ལ། དེའང་ནམ་མཁའ་དང་མཁའ་འགྲོ་མའི་འཆི་ལུགས་
གཉིས་ལུས་རྡུལ་ཕྲན་དུ་དེངས་པ་ཁྲེགས་ཆོད་ཀ་དག་གི་གྲོལ་བ། མེ་དཔུང་དང་རིག་འཛིན་གཉིས་ཐོད་རྒལ་ལྷུན་གྲུབ་ཏུ་གྲོལ་ཚུལ་ལོ། །
འབྲིང་གི་འཆི་ལུགས་བཞི་ནི། འཆི་བ་ལ་རེ་དོགས་མེད་པ་གངས་ཀྱི་སེང་གེ་ལྟ་བུའི་འཆི་ལུགས། ཡུལ་རྐྱེན་མེད་པར་གངས་ཁྲོད་རི་རྩེ་
ལུང་སྟོང་སོགས་གཞན་རྒྱུས་མེད་པར་འཆི་བ་རི་དྭགས་ལྟ་བུ་འཆི་ལུགས། ཡུལ་རྐྱེན་གྱིས་མི་གནོད་པར་རྒྱ་ལམ་གྲོང་འདབ་རྒྱུས་མེད་ཀྱི་

༄༅། །ཡུལ་སོགས་སུ་འཆི་བ་སྤྲང་པོ་ལྟ་བུའི་འཆི་ལུགས། འཆི་བའི་རྟགས་དང་མཚན་མ་ཡང་མི་རྟོག་པར་ནམ་འཆི་དང་གར་
འཆིའི་རྩིས་གདབ་མེད་པ་བུ་ཆུང་ལྟ་བུའི་འཆི་ཚུལ་དང་བཞི་པོ་འདི་དག་ཀྱང་། གནས་ལུགས་རྫོགས་པ་ཆེན་པོར་ཡིད་ཆེས་པའི་རྟགས་ཀྱིས་འཆི་
བ་ལ་ཉམ་ང་དང་བག་ཚ་མེད་པའོ། །ཐ་མའི་ཐ་མ་རྣམས་སྲིད་པ་བར་དོར་འཕྲོ་མཐུད་དེ་དབུགས་འབྱིན་པས་འཆི་དུས་ནའང་ཐ་མལ་པ་རྣམས་
དང་རྣམ་པ་ཕལ་ཆེར་འདྲ་ལ། ཐ་མའི་རབ་རྣམས་རི་ཁྲོད་སོགས་དབེན་པར་གྲོགས་གཅིག་ཙམ་ཉེ་དྲུང་དུ་བཞག་ནས། དཀོན་མཆོག་ལ་མཆོད་
པ་དང་། འབྱུང་པོ་ལ་གཏོར་མ་ཕུལ་ལ། གདམས་པའི་གཟེར་གདབ་པར་བྱ་དགོས། དེར་མ་ཟད་རྣལ་འབྱོར་འབྲིང་བཞི་པོ་ཡང་གོང་དུ་
བསྟན་པའི་འཇུག་པ་གཉིས་གང་རུང་ལ་བརྟེན་དགོས་པར་གསུངས་སོ། །གསུམ་པ་ཐ་མ་འབྱུང་བཞེའི་ཐིམ་རིམ་རྣམས་ངེས་པར་བྱ་བ་ནི། 

ཉི་ཟླ་ཁ་སྦྱོར་ལས། སྐྱེས་བུའི་ལུས་ལ་ནད་བཏབ་ནས། །རྟགས་འདི་སུ་ལ་བྱུང་བ་ནི། །འཆི་བའི་དུས་ནི་བཏབ་པ་ཡིན། །ས་ནི་ས་ལ་
ཐིམ་པ་དང་། །དེ་བཞིན་མེ་དང་ཆུ་དང་རླུང་། །སོ་སོ་རང་ལ་ཐིམ་པ་ནི། །སྐྱེས་བུའི་ལུས་ལ་འདི་ལྟར་འོང་། །ཞེས་པས། འདི་ལ་
འབྱུང་བའི་སྡུད་ཚུལ། རིག་པ་རང་ཤར་ལས། མན་ངག་ཐོབ་ཀྱང་གདེང་དང་མི་ལྡན་པའམ་ཐ་མལ་པའི་རྣམ་པ་སྤྱི་ལ་ཕྱི་ནང་གསང་བ་
ཡོངས་སུ་རྫོགས་པའི་འབྱུང་བཞིའི་ཐིམ་ཚུལ་བཞི་སྟེ། ཕྱིའི་འབྱུང་བཞི་ས་ཆུ་མེ་རླུང་། ནང་གི་འབྱུང་བ་སྤྱི་ཀུན་ཁྱབ་ཀྱི་ནམ་མཁའ་སོགས་
ནམ་མཁའ་ལྔ་དང་། གསང་བའི་འབྱུང་བ་རྩ་བ་འཛིན་པའི་སྲོག་སོགས་སྲོག་ལྔ། ཡོངས་སུ་རྫོགས་པའི་འབྱུང་བ་དྭངས་སྙིགས་
འབྱེད་པའི་རླུང་སོགས་རླུང་ལྷག་མ་ཉི་ཤུ་དང་བཅས་པའི་ཐིམ་ལུགས་ཕྲ་བ་ཞིབ་པར་གསུངས་ཀྱང་། འདིར་ཕལ་གྱིས་རྟོགས་སླ་བའི་

༄༅། །ཕྱིར་ཉི་ཟླ་ཁ་སྦྱོར་དང་ཀློང་གསལ་འབར་མ་ལས་གསུངས་བཞིན་བསྟན་པ་ལ། འབྱུང་བའི་ཐིམ་ཚུལ། རླུང་གི་འབྲོས་ཚུལ། 
སྣང་བའི་སྡུད་ཚུལ་ལོ། དང་པོ་འབྱུང་བའི་ཐིམ་ཚུལ་ནི། ཉི་ཟླ་ཁ་སྦྱོར་ལས། ས་ནི་ས་ལ་རང་ཐིམ་པས། །ལུས་ནི་ལྕི་ཞིང་ལྡང་མི་ནུས། །
ལངས་ནས་འགྲོ་བའི་སྟོབས་ཀུན་ཟད། །ཆུ་ནི་ཆུ་ལ་ཐིམ་པའི་ཚེ། །ཁ་ཆུ་སྣ་ཆུ་འཛག་པར་བྱེད། །དེ་བཞིན་མེ་ལ་མེ་ཐིམ་པས། །ཁ་སྣ་དག་
ནི་རབ་ཏུ་སྐམ། །ལུས་ཀྱི་མཐའ་ཡི་དྲོད་རྣམས་འཆོར། །ལུས་ཀྱི་བཀྲག་དང་གཟི་མདངས་ཉམས། །དེ་བཞིན་རླུང་ལ་རླུང་ཐིམ་པས། །དབུགས་
ནི་ངར་ངར་ཡན་ལག་གཡོབ། །མིག་ཀྱང་གྱེན་ལ་ལྡོག་པར་བྱེད། །རྟགས་འདི་སུ་ལ་བྱུང་བ་དེ། །འདི་ལ་མི་གནས་ཕ་རོལ་འགྲོ། །དེ་ཚེ་བླ་
མའི་གདམས་ངག་རྣམས། །རང་གི་རྒྱུད་ལ་འདྲིས་པར་བྱ། །ཞེས་སོ། །གཉིས་པ་རླུང་གི་འགྲོས་ཚུལ་ནི། ཀློང་གསལ་ལས། འདེགས་

བྱེད་དོན་གྱི་རླུང་འགྲོས་པས། །ལུས་ནི་མི་ཐེག་སྒྱིད་པ་སྐྱུར། །ཡན་ལག་མི་འདུས་སྨྲ་བ་དཀའ། །མིག་ལྡོག་དབུགས་ནི་ཕྱིར་འཕུལ། །
བཀྲག་མདངས་བསྐྱེད་པའི་རླུང་འབྲོས་པས། །ལུས་ཉམས་ཁ་སྣར་བལ་དུད་ཆགས། །ཤ་ཚ་ཁ་སྐམ་གཤིན་དྲི་སྣོམ། །དྭངས་སྙིགས་འབྱེད་
པའི་རླུང་འབྲོས་པས། །བཟའ་བཏུང་མི་ལེན་ལུས་སྟོབས་འཆོར། །མེ་དང་མཉམ་པའི་རླུང་བྲོས་པས། །ལུས་ཀྱི་དྲོད་ནི་མཐའ་ནས་
འཆོར། །བསྐལ་པ་ལས་ཀྱི་རླུང་བྲོས་པས། །ལུས་ལ་ཟ་ཟི་ཕྱད་ཕྱོད་ལ། །རྩ་བྲན་ཁྲག་ནི་སྲོག་རྩར་འདུས། །ཞེས་སོ། །གསུམ་
པ་སྣང་བའི་སྡུད་ཚུལ་ནི། །ཡང་ཀློང་གསལ་ལས། དེ་ཚེ་སྣང་བ་འདི་ལྟར་འདུ། །ཕྱི་ཡི་དབང་པོ་དྲན་བྱེད་རྣམས། །མུན་སྲོས་བཞིན་
དུ་འུབ་ཀྱིས་འདུ། །རིག་པ་སྙིང་གི་དཀྱིལ་དུ་འདུས། །སྨྲ་ཡང་མི་ཤེས་དྲན་པ་ཉམས། །དེ་ནས་ལུས་ཀྱི་ཁྲག་འདུས་ནས། །སྲོག་

༄༅། །རྩའི་ནང་ནས་སྙིང་དུ་བརྒྱབ། །ཁ་དང་མིག་ནི་སྐྱ་ལོག་འགྲོ། །དབུགས་ནི་ཁྲུ་གང་ཙམ་དུ་ཆད། །དེ་ནས་ཁྲག་ཐིགས་གཉིས་
བརྒྱབ་པས། །མགོ་དགུག་དབུགས་ནི་མདའ་གང་ཆད། །དེ་ནས་ཁྲག་ཐིགས་གསུམ་བརྒྱབ་པས། །ཨིག་ཅིང་དབུགས་ནི་འདོམ་གང་ཆད། །
དེ་ནས་ཕྱི་དབུགས་ཆད་པ་དང་། །རིག་པ་སྙིང་དཀྱིལ་བརྒྱལ་ནས་སྡོད། །དེ་ནས་ནང་གི་དབུགས་ཆད་ནས། །ཆོས་ཉིད་བར་དོ་འཆར་བ་ཡིན། །
ཞེས་པས། ཁྲག་ཐིགས་རྣམས་བརྒྱབ་དུས་རྒྱལ་པོ་གདན་ལ་བཞུགས་པ་ལ། བློན་པོས་སྒྱོག་རྡོ་འཕངས་པ་ཞེས་བ་སྟེ། དབུགས་རིང་
ཕྱིར་ཁྲུ་གང་མདའ་གང་འདོམ་གང་ཙམ་སོང་བ་ན། རྩ་རྦད་ཀྱིས་ཆད་ནས། ཐ་མ་སྙིང་ནང་དུ་ཁྲག་ཐིགས་གསུམ་གྱིས་འོད་གསལ་གྱི་རྩ་གང་
བར་བྱས་དུས། མི་གཅིག་ཟན་ཟ་བའི་རིང་དུ་དྲན་མེད་ལ་བརྒྱལ།དེ་ནས་ཨ་ཧཾ་གཉིས་སྙིང་གར་འཕྲད་ནས་འོད་གསལ་འཆར་ལ། དེའི་

ཚུལ་ནི། ཕྱི་དབུག་ཆད་པ་ན་སྟེང་རླུང་གི་ནུས་པ་ཟད་དེ། སྤྱི་བོ་ནས་ཁམས་དཀར་པོ་ཐུར་དུ་རྒྱུག་པས། ཕྱི་རྟགས་སུ་ནམ་མཁའ་དག་པར་ཟླ་
འོད་ཀྱི་ཁྱབ་པ་ལྟར་དཀར་ལམ་འཆར། ནང་རྟགས་སུ་ཤེས་པ་གསལ་ཉམས་དང་ལྡན་ཞིང་ཞེ་སྡང་གི་རྟོག་པ་སོ་གསུམ་འགགས། དེ་སྣང་བ་
འོག་རླུང་གི་ནུས་པ་ཟད་དེ་དམར་ཆ་གྱེན་ལ་རྒྱུག་པས། ཕྱི་རྟགས་ནམ་མཁའ་དག་པར་ཉི་འོད་ཕོག་པ་ལྟར་དམར་ལམ་འཆར། ནང་
རྟགས་སུ་ཤེས་པ་བདེ་ཉམས་ཆེ། འདོད་ཆགས་ཀྱི་རྟོག་པ་བཞི་བཅུ་འགགས། དེ་མཆེད་པ་ཟེར། དེ་ནས་སྲོག་རླུང་གི་ཆ་ཤས་ལུས་
པའི་དབང་གིས། དཀར་དམར་སྙིང་དབུས་སུ་འཕྲད་པའི་བར་རྣམ་ཤེས་ཚུད་ནས་ཕྱི་རྟགས་སུ་མཁའ་ལ་སྨག་གི་ཁྱབ་བཞིན་ནག་ལམ་དང་། 
ནང་རྟགས་སུ་ཤེས་པ་མི་རྟོག་པའི་ཉམས་འཆར་ཞིང་། གཏི་མུག་གི་རྟོག་པ་བདུན་འགགས་ནས་ནག་ཐུམ་གྱིས་བརྒྱལ་འགྲོ། དེ་ཉེར་ཐོབ་

༄༅། །ཟེར༑ དེ་ལྟར་དེ་དག་གི་བར་གྱི་རྟགས་རྣམས་འཆར་བའི་དུས་རྣམས་སུ་ཉམས་ལེན་གྱི་ངང་སྐྱོང་བ་གལ་ཆེའོ། །བརྒྱལ་སངས་
ནས་ཁྱབ་བྱེད་ཀྱི་རླུང་སྲོག་རྩར་འདུས་པས་སྙིང་གི་རྩ་ནང་དུ་ཨ་ཧཾ་རྫོགས་པར་ཐིམ་པས། རྐྱེན་གསུམ་བྲལ་བའི་མཁའ་ལྟར་དར་གཅིག་འབྱུང་བ་ནི། 
གཞིའི་འོད་གསལ་ཆེན་པོ་སྟེ། ངོ་ཤེས་པ་ཙམ་གྱིས་ཡར་གྱི་ཟང་ཐལ་ཆེན་པོར་གྲོལ་ལོ། །གསུམ་པ་ངོ་སྤྲོད་གདབ་ཚུལ་ནི། ཉི་ཟླ་ཁ་སྦྱོར་
ལས༑ བླ་མ་མཆེད་དང་རྡོ་རྗེ་སྤུན། །ཤེས་པའི་གསལ་ཡང་གདབ་པར་བྱ། །ཞེས་དང་། དེ་ལྟར་འབྱུང་བ་རྣམས་ཐིམ་པར་མ་གྱུར་ཙམ་ལ། 
བླ་མའམ་རྡོ་རྗེ་སྤུན་སྲིང་དམ་ཚིག་དང་ལྡན་པས་རྣ་བར་སྨྱུག་མའམ། ཤོག་བུའི་སྦུབས་ལ་མཆུ་བཙུགས་པའི་ནང་ནས་ཕར། རིག་ཀྱི་བུ་ཅི་
ལའང་མ་ཆགས་ཤིག །ཆོས་ཉིད་བར་དོ་ལ་སྐུ་དང་ཡེ་ཤེས་ཀྱི་ཞིང་ཁམས་འཆར་གྱིས། དེ་རང་སྣང་དུ་ཤེས་པར་གྱིས་ཤིག །བདེ་བར་

གཤེགས་ཤིག །ཅེས་ལན་གསུམ་བརྗོད་ལ། རྡོ་རྗེ་སྙིང་པོའི་གཞུང་གི་དབང་འབྲིང་འཆི་ཁ་བར་དོའི་ངོ་སྤྲོད་འདི་གདབ་པོ། །ཀྱཻཿ ཉོན་
ཞིག་སོམས་ཤིག་ཡིད་ལ་ཞོག་ཅིག་བུ༔ ཉོན་ཞིག་ཀློང་གསལ་སྙིང་པོའི་སྲས་པོ་ཉོན༔ ཀློང་གསལ་རྡོ་རྗེ་སྙིང་པོ་སྒོམ་པའི་བུ༔ བརྩོན་
འགྲུས་ཞན་རྣམས་འོད་ལུས་མ་གྲུབ་ན༔ ཐིམ་རིམ་འབྱུང་བའི་རྟགས་རྣམས་གོམས་པ་གཅེས༔ དང་པོ་ས་ཁམས་ཐིམ་པའི་རྟགས་བྱུང་ཚེ༔ 
ས་ཁམས་ནང་རྟགས་སྨིག་རྒྱུ་ལྟ་བུ་འབྱུང་༔དེ་དུས་རྡོ་རྗེ་རིགས་ཀྱི་ཉམས་ལེན་གཅེས༔ གཉིས་པ་ཆུ་ཁམས་ཐིམ་པའི་རྟགས་བྱུང་ཚེ༔
ཆུ་ཁམས་ནང་རྟགས་དུ་བ་ལྟ་བུ་འབྱུང་༔ སྐབས་འདིར་རིན་ཆེན་རིགས་ཀྱི་ཉམས་ལེན་གཅེས༔ གསུམ་པ་མེ་ཁམས་ཐིམ་པའི་རྟགས་
བྱུང་ཚེ༔ མེ་ཁམས་ནང་རྟགས་མར་མེ་ལྟ་བུ་འབྱུང་༔ དེ་དུས་པདྨ་རིགས་ཀྱི་ཉམས་ལེན་གཅེས༔ བཞི་པ་རླུང་ཁམས་ཐིམ་པའི་རྟགས་

༄༅། །བྱུང་ཚེ༔ རླུང་ཁམས་ནང་རྟགས་མེ་སྟག་འཕྲོ་འདྲ་འབྱུང་༔ དེ་དུས་ལས་ཀྱི་རིགས་ཀྱི་ཉམས་ལེན་གཅེས༔ འདི་ཡི་
སྐབས་སུ་འབྱུང་བའི་ཁྱད་པར་ལས༔ ཐིམ་ལུགས་གཉིས་པོ་མ་ནོར་ཤིན་ཏུ་གཅེས༔ ཅི་ཕྱིར་འབྱུང་བ་འབྱུང་བར་ཐིམ་པ་དང་༔འབྱུང་བ་རང་
སར་ཐིམ་པའི་ཁྱད་པར་ལས༔ སྐྱེས་བུའི་རྩ་ཁམས་རིགས་ཀྱི་ཁྱད་པར་གྱིས༔ འཆི་ལུགས་རྣམ་པ་གཉིས་སུ་འབྱུང་བ་ཡིན༔ ཟུག་
གཟེར་མེད་པ་ཀུན་ཏུ་བཟང་མོར་འཆི༔ ཟུག་གཟེར་བཅས་པ་ཀུན་ཏུ་བཟང་པོར་འཆི༔ འདི་གཉིས་རྟགས་མཚན་མ་ནོར་གཅེས་པར་བཟུངས༔ 
ཅི་ཕྱིར་སྐྱེ་བོའི་སྣང་ངོར་ཐུགས་དམ་ལ༔ རང་དབང་ཆེ་ཕྱིར་གནད་འདིར་འཇུག་པ་ཡིན༔ ཐུགས་དམ་སྨྲ་བའིཙོག་པུར་འདུག་པ་ལ༔ རང་
ཉིད་གང་ལ་མོས་པ་དེ་ལར་ཞོག༔ ཡང་ན་ཕུང་པོ་རིགས་ཀྱི་ཡབ་ལ་བཞག༔ ཡང་ན་འབྱུང་བ་རིགས་ཀྱི་ཡུམ་ལ་བཞག༔ དེ་ལྟའི་རིགས་

བྱེད་གང་ལ་གང་འདོད་ན༔ མཆོག་གསང་རྡོ་རྗེ་རྩེ་མོར་ལྷུན་གྱིས་གྲུབ༔ ཉི་ཟླ་ནོར་བུའི་ཆོས་འདི་འབད་མེད་འབྱུང་༔ དངོས་གྲུབ་ཡལ་
བར་མ་དོར་དོན་ལ་རོལ༔ ཞེས་གསུངས་པའི་གསལ་གདབ་བརྗོད་པར་བྱའོ། །གཞན་ཡང་ཉི་ཟླ་ཁ་སྦྱོར་ལས་བསྟན་པའི་མན་ངག་ཟབ་
མོ་གདབ་ཚུལ་ནི། ཕ་རོལ་དེ་དྲན་པ་ཉམས་པར་གྱུར་པ་དེའི་ཁ་སྣ་གསུམ་དང་། གསལ་གདབ་མཁན་གྱི་ཁ་དང་སྣ་བུག་གཉིས་ཏེ། གསུམ་
པོ་སྤྲད་ནས་རླུང་དུམ་བུ་གསུམ་དུ་འཕངས་པའི་དང་པོའི་ཚེ་ཨོཾ་དཀར་པོར་བསམ་ལ་འཕངས། གཉིས་པའི་ཚེ་ཨཱཿདམར་པོ། གསུམ་པའི་
ཚེ་སྟོང་པ་ཉིད་ཀྱི་ངང་ནས་འཕངས་ཤིང་། ཀུན་ལ་ཚུར་སྡུད་པའི་ཚེ་ཧཱུྃ་མཐིང་གའི་རྣམས་པར་ཁོའི་ཤེས་པ་ཡུལ་ལ་དྲང་བ་དང་ཆབ་གཅིག་
ངག་ཏུ་ཧཱུྃ་ཞེས་རྒྱུ་ཞབས་སྒལ་པ་ལ་བཅར་བའི་ཤུགས་ཀྱིས་དྲངས་པས། ཕ་རོལ་པོ་མིག་ཧྲིག་གིས་འབྱུང་བའང་ཡོད། དེའི་ཚེ་ཐིག་

༄༅། །ལེ་སྟོང་པའི་སྒྲོན་མ་མཐེབ་མཛུབ་ཀྱི་སྦྱོར་བས་བསྟན་ལ། ཀྱཻ་སྐལ་ལྡན་རང་ལ་ཡོད་པའི་འོད་གསལ་འདི་ཀ་ཡིན་
ཏེ༑ ལུས་དང་བྲལ་བའི་ཚེ་འདི་ལ་སྒོ་གསུམ་གྱི་སྒྲིབ་བྱེད་མེད་པས་ཆོས་ཉིད་ཀྱི་བར་དོ་སྒྲ་འོད་ཟེར་དང་བཅས་པའི་རྣམ་པ་རྒྱ་ཆེར་འཆར་
བའང་རང་སྣང་ལས་མ་འདས་སོ། །དེ་ངོ་ཤེས་པར་གྱིས་ཤིག །ད་ལྟའི་རིག་པ་རྗེན་པ་འདི་ཀ་ངོ་བོའི་གྲོལ་ས་ཡིན་པས། འདིའི་ངང་ལ་
མ་འགྱུར་བར་གྱིས་ཤིག །སྣང་བ་དེ་མཐོང་ངམ། གདམས་ངག་དེ་གོའམ། ཞེས་བརྗོད་པས་སྐད་ཐོན་པའམ། བརྡ་བྱུང་ཡང་ཐེབས་པ་
ཡིན་ནོ། །གལ་ཏེ་ཤེས་པ་གསལ་བར་བྱུང་ན་སྔ་མ་བཞིན་ངོ་སྤྲོད་བྱའོ།།༈ །།གསུམ་པ་ཆོས་ཉིད་ཀྱི་བར་དོ་ནི། ལམ་འཕྲང་ལ་དགྲ་
བྱུང་ནས་སྔངས་པ་ལས། རང་གི་གྲོགས་ཡིན་པར་ཤེས་པའི་སྐད་ཅིག་ལ་འཇིགས་སྐྲག་དང་བྲལ་ནས་བདེ་བའམ། མ་བུ་དང་འཕྲད་པས་

ཡིད་ཆེས་པ་ལྟ་བུའི་གདམས་ངག་ལ་སྤྱིའི་འབྲེལ་འགོད་པ་དང་། དེ་དག་དུ་གྲོལ་བར་བྱེད་པའི་གནད་སྟོན་པའོ། །དང་པོ་སྤྱི་འབྲེལ་དབང་
པོའི་བྱེ་བྲག་གསུམ་ལ་ལྟོས་ནས་འགོད་པ་ལ། རིག་པ་གཞིའི་འོད་གསལ་མངོན་དུ་གྱུར་ཚུལ་དང་། གཞི་སྣང་ལྷུན་གྲུབ་ཀྱི་འོད་གསལ་ཇི་
ལྟར་འཆར་ཚུལ་ལོ། །དང་པོ་རིག་པ་གཞིའི་འོད་གསལ་མངོན་དུ་གྱུར་ཚུལ་ནི། དབང་པོ་ཐ་མའི་རབ་བུམ་པ་ཆག་པ་ལྟ་བུ་ནི། སྔར་
བསྟན་པ་བཞིན། རླུང་རྣམ་ཤེས་ལ་ཐིམ་པས་ནང་དབུགས་ཆད། རྣམ་ཤེས་ནམ་མཁར་ཐིམ་པས་དབུགས་བར་སྣང་ལ་ཡལ། དའི་ཚེ་
ཚེ་རིག་གདངས་སྙིང་གར་འདུས་པས་ལུས་སེམས་འབྲེལ་ཐག་ཆད། འོད་གསལ་གྱི་སྣང་བ་ཤར་བའི་དུས་དེར་སེམས་དང་ཡེ་ཤེས་རྒྱབ་
གྱེས་པས་འཁོར་འདས་རྒྱབ་གྱེས་ཏེ། འཁོར་བ་ཉིད་མྱ་ངན་ལས་འདས་པར་གྲོལ་བ་ཞེས་བྱ། དེའི་ཚེ་འཆི་སྲིད་ཆོས་སྐུའི་འོད་གསལ་

༄༅། །སྟོན་གྱི་ནམ་མཁའ་གཡའ་དག་པ་ལྟ་བུའི་དཔེས་མཚོན་པའི། རྒྱ་ཆད་ཕྱོགས་ལྷུང་བྲལ་བའི་སྟོང་གསལ་སྒྲིབ་གཡོག་མེད་པར་
འཆར་བ་དེ་ངོས་ཟིན་པར་བྱས་ཏེ་གཤིས་ཐོག་ཏུ་བཅས་བཅོས་མེད་པར་བཞག་པས། གདོད་མའི་གྲོལ་གཞི་ཆེན་པོ་ཞེས་བྱ་སྟེ། འཁྲུལ་གཞི་ལ་ཁྱད་
ཆོས་དྲུག་གི་བྱེ་བྲག་ཕྱེད་པའི་ཀ་དག་གི་ནང་དབྱིངས་ཆེན་པོར་བཙན་ཐབས་སུ་གྲོལ་བ་ཡིན་ནོ། །གཉིས་པ་གཞི་སྣང་ལྷུན་གྲུབ་ཀྱི་འོད་གསལ་འཆར་
ཚུལ་ལ། ནམ་མཁའ་འོད་གསལ་ལ་ཐིམ་པ། འོད་གསལ་ཟུང་འཇུག་ལ་ཐིམ་པ། ཟུང་འཇུག་ཡེ་ཤེས་ལ་ཐིམ་པ། ཡེ་ཤེས་ལྷུན་གྲུབ་ལ་ཐིམ་
པའི་ཚུལ་ལོ། །དང་པོ་ནམ་མཁའ་འོད་གསལ་ལ་ཐིམ་པ་ཞེས་བྱ་བ་ནི། གཞི་སྣང་འོད་གསལ་གྱི་སྣང་བ་ཏེ། དེའི་ཚེ་མདུན་གྱི་ནམ་མཁའ་ལ་
ཡེ་ཤེས་ཀྱི་མཐོངས་ཞེས་བྱ་བ་ཚོན་སྣ་ལྔའི་གྲུ་གུ་བརྐྱང་པ་ལྟ་བུ་མིག་ནས་ཟུག་པར་སྣང་སྟེ། མིག་ཐུགས་རྗེ་རྒྱུན་མི་ཆད་པའི་ཐག་པ་རྡོ་རྗེ་སེམས་

དཔའི་ཁོང་སེང་གི་ལམ་ལ་གཏད། རིག་པ་སྟོང་གསལ་འདུས་མ་བྱས་པ་ལ་གཏད་པའི་ངང་དུ་མ་ཡེངས་པས་ཡར་གྱི་ཟང་ཐལ་དུ་སྐད་ཅིག་ལ་
རང་གྲོལ་བའོ། །དེ་ངོས་མ་ཟིན་ན་ཟེར་ཐག་དེ་ལས་མཆེད་པས་དུས་མ་འགྱུར་བར་སྣང་བ་འགྱུར་ཏེ། འོད་གསལ་གྱི་ཞིང་ཁམས་མེ་ལོང་གི་ངོས་
ལ་ཉི་མ་ཤར་བ་ལྟར་སྣང་བ་ནི། ཕྱིས་རྡོ་རི་བྲག་རྩི་ཤིང་ནགས་ཚལ། ཉི་ཟླ་ལ་སོགས་པའི་སྣང་བ་རྣམས་ནུབ་ནས། ནང་ཆོས་ཉིད་འོད་གསལ་
གྱི་རང་སྣང་རྣམ་པར་དག་པ་ཕྲ་ལ་དངས་པ། གསལ་ལ་འཚེར་བ། རང་བཞིན་གྱི་བཀྲ་ལ་ཉམ་ང་བ། ཕྱིའི་རྒྱ་མཚོ་ཆེན་པོ་མཐོང་བ་ལྟར་ནམ་
མཁའི་མཐས་ཁྱབ་པར་ཀུན་ཏུ་མེ་རེ་རེ་ཤར་བས་སྣང་སྲིད་འོད་དང་འོད་ཟེར་གྱི་ཕང་པོ་འབར་བ། བཏེག་ན་འཕར་ཞིང་། མནན་ན་ནི་མ་ཞེས་བྱེད་
ཅིང་༑ རང་ཉིད་སྣང་བྱེད་འོད་ཀྱི་ལུས་སུ་གསལ་ཞིང་། ཕྱོགས་ཀུན་དུ་ང་འོད་ཟེར་སྣ་ལྔའི་ར་བ་གུར་བླ་བྲེ་ཆེན་པོས་ཁྱབ་པར་སྣང་བ་ཐམས་ཅད་

༄༅། །རྒྱ་ཆེ་ལྷུན་སྟུག་ཅིང་དམིགས་སུ་མི་ཚུད་པར་འཆར་ཏེ། ཐལ་འགྱུར་ལས། ནམ་མཁའ་འོད་གསལ་ལ་ཐིམ་དུས། །ཕྲ་རགས་
སྣང་བ་ཀུན་འགགས་ཏེ། །དབང་པོ་ཀུན་ལྡན་འོད་ཀྱི་ལུས། །ལུས་དང་གྲིབ་མ་བཞིན་དུ་འགྱུར། །དེའི་ཚེ་འོད་སྣང་དུམ་བུའི་ཚེ། །མཁས་པས་སྣང་
བ་མཆེད་པ་གཟུང་། །གཡོ་བ་རླུང་དག་མཆེད་པ་ཡིས། །ཁ་དོག་ལྔ་ཡི་འོད་ཟེར་རྣམས། །མ་ངེས་འཇའ་ཚོན་རིས་སུ་སྣང་། ཞེས་སོ། །དེའང་
ཐོད་རྒལ་ལ་ཅི་ཙམ་གོམས་པ་ཙམ་གྱི་སྣང་བ་མཆེད་པ་དེ་རྣམས་རིག་པའི་གྲོགས་སུ་གྲོལ་ལོང་ཡོད་པར་འཆར་ཞིང་། མ་གོམས་པ་དག་ལ་སྐར་
མདའ་རྒྱུག་པའི་ཆ་ཙམ་ལས་མི་འཆར་བས་ཡུན་རིང་ཐུང་ངེས་པ་མེད་ལ། གང་ལྟར་ཡང་རང་སྣང་དུ་ངོ་ཤེས་པས་རང་སྣང་དུ་གྲོལ་ལོ། །གཉིས་
པ་དེ་ནས་འོད་གསལ་ཟུང་འཇུག་ལ་ཐིམ་པ་ཞེས་བྱ་བ་ནི། ཞི་ཁྲོའི་དཀྱིལ་འཁོར་མངོན་པར་སྣང་བ་སྟེ། ཐ་མའི་འབྲིང་སེང་གེའི་གསོབ་མཐོང་བ་

ལྟ་བུའི་གྲོལ་ལུགས་འབྱུང་བས། གདངས་ཀྱི་སྐུ་ཐོག་མར་སྣང་བ་ནི། ཀློང་གསལ་ལས། དེ་ཚེ་སྒྲ་འོད་ཟེར་དུ་འཁྲིགས།སྐུ་ཡི་སྣང་བས་
སྐྲག་པར་བྱེད། །ཅེས་པས། སྐད་ཅིག་མ་དེ་ལ་ལུས་བོར་བའི་གནད་ཀྱིས་ལྷུན་གྲུབ་རང་གནས་ཀྱི་ཁྲག་འཐུང་ཁྲོ་བོའི་དཀྱིལ་འཁོར་སྒྲ་འོད་ཟེར་གྱི་
སྣང་བ་འཆར་བ་ནི། ཆེ་བ་རི་རབ་ཙམ་དང་། འབྲིང་རང་ལུས་ཀྱི་བོང་ཙམ་མམ་རི་བོ་ཙམ་དང་། ཆུང་བ་ཡུངས་འབྲུ་ཙམ་པ་ཤིན་ཏུ་མང་ཞིང་
མགོ་བརྙན་སྣ་ཚོགས་པས་མཚོན་ཆ་སྣ་ཚོགས་ཐོགས་ནས་རང་ཉིད་གོང་དུ་འགྲོ་བའི་ཕྱོགས་སུ་རྒྱུག་ཅིང་། བརྡེག་པར་སྣང་བ་དང་། འོད་ཟེར་
མཚོན་ཆའི་རྣམ་པས་བརྡེག་པ་དང་ཟུག་པར་སྣང་ངོ་། །འོད་ཀྱི་ནང་ནས་ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ཙམ་པས་རྒྱོབ་སོད་དང་། ཟུང་
ཞིག་ལ་སོགས་པའི་སྒྲ་སྐད་མི་སྙན་པ་སྣ་ཚོགས་དང་བཅས་པའི་འོད་ཀྱིས་འཇིགས། སྒྲས་སྔངས། ཟེར་གྱིས་སྐྲག་གོ། །དེའང་རང་སྣང་

༄༅། །དུ་མ་ཤེས་པ་རྣམས་ལ། བདུད་དང་གཤིན་རྗེའི་རྣམ་པ་ཅན་སོ་སོར་འཆར་རོ། །དེའང་ལྷ་ཚོགས་དེ་དག་རྣམས་གནས་ཡངས་
དོག་གིས། དུང་ཁང་ན་ཉུང་འབྲུ་ཙམ་ལས་མེད་ཀྱང་བར་དོར་འཇིག་རྟེན་གྱི་ཁམས་ཁྱབ་པར་སྣང་ངོ་། །དེ་ཉིད་རང་སྣང་དུ་ངོ་ཤེས་པས་སྐད་ཅིག་ལ་
ཁྲག་འཐུང་གི་སྐུར་གྲོལ་ནས་སངས་རྒྱས་པ་ནི། རང་སྣང་རིག་པའི་རྩལ་དུ་ངོ་ཤེས་པས་སེང་གེའི་གསོབ་མཐོང་བ་ལྟར་མཚང་ཕུག་ནས་རིག་སྟེ། 
སྔར་གོམས་པའི་གདོད་མའི་འོད་གསལ་མ་དང་། ཕྱིས་ཤར་བ་བུ་རང་བྱུང་གི་འོད་གསལ་གཉིས་མ་བུ་འདྲེས་ཏེ། རང་ཤར་རང་སྣང་དུ་གྲོལ་ལོ། །
འདིའི་ངོ་སྤྲོད་མ་ཐོབ་ན་གང་ཟག་བཟང་པོ་རྣམས་ཀྱང་འདི་ནས་ལྡོག་པའི་སྐྱོན་ཡོད། དེས་ན་རྣལ་འབྱོར་ཆེན་པོའི་རྒྱུད་དག་ལས་བར་དོ་སྒྱུ་ལུས་
ལོངས་སྐུར་ལྡང་བའི་དོད་ཙམ་བསྟན་ཀྱང་། རང་བཞིན་ལྷུན་གྲུབ་ཀྱི་སྣང་བ་སྒྲ་ཇི་བཞིན་པ་མི་ཤེས་པས། སྣང་བ་རང་མཚན་པར་འཛིན་པ་

ལས་ཆེས་འཕགས་ཏེ། ཀློང་དྲུག་ལས། ཆོས་ཉིད་དག་པའི་བར་དོ་དང་། ཡི་དམ་ལྷ་ཡི་སྒྱུ་ལུས་གཉིས། །འདྲ་འོ་འདྲ་འོ་ནོར་ར་རེ། །ཞེས་
སོ༑ །དེ་ནས་ཐ་མའི་ཐ་མ་འབྲས་ཀྱི་ལྗང་བུ་ལྟ་བུ་ནི། དེར་མ་གྲོལ་ན། ཟུང་འཇུག་ཆེན་པོའི་སྣང་བ་ཞེས། སྙིང་གའི་ཞི་བའི་ཚོམ་བུ་ལྔ་ཚན་ལྔ་
རིམ་གྱིས་འཆར་ཏེ། ཀློང་གསལ་ལས། དེ་ལྟར་སྣང་བ་དེ་དག་ལས། །རིགས་ལྔ་ཡབ་ཡུམ་ཚོམ་བུར་གསལ། །དཔག་མེད་གྲངས་ལས་
འདས་པ་ལ། །ཁ་དོག་ཕྱག་རྒྱ་རྒྱན་དང་ལྡན། །གདན་ཁྲི་བཞུགས་ཚུལ་ཆ་སྙོམས་པར། །ལྔ་ལྔའི་ཟུང་ལ་འོད་ཀྱིས་བསྐོར། །ཡབ་
ཡུམ་སོ་སོའི་ཆ་འཛིན་པ། །སེམས་དཔའ་དང་ནི་སེམས་མར་བཅས། །དཀྱིལ་འཁོར་ཆིག་རྫོགས་ཉིད་དུ་འཆར། །ཞེས་པས། རིགས་
ལྔ་ཡབ་ཡུམ་གྱི་ཚོམ་བུའི་སྣང་བ་དེ་ནི་རིམ་གྱིས་སྨིན་པ་འབྲས་ཀྱི་ལྗང་པ་ལྟར་བསམ་གཏན་གྱི་ཞག་ལྔར་རིམ་བཞིན་འཆར་བའི་ཚུལ། ཞག་

༄༅། །དང་པོར་རྣམ་སྣང་། གཉིས་པ་མི་བསྐྱོད་པ། གསུམ་པ་ལ་རིན་འབྱུང་། བཞི་པ་སྣང་མཐའ། ལྔ་པར་དོན་འགྲུབ་ཡབ་
ཡུམ་གཙོ་འཁོར་བཅས་རེ་རེ་ལའང་ལྔ་ཚན་རེ་རེའི་ཚོམ་བུ་དང་བཅས་པ་འོད་ལྔའི་མུ་ཁྱུད་དང་ཐིག་ལེ་ཐིག་ཕྲན་གྲངས་མེད་པར་འཆར་རོ། །དེ་ལ་བསམ་
གཏན་གྱི་ཞག་ནི་ད་ལྟའི་ཏིང་ངེ་འཛིན་ལ་ཅི་ཙམ་གནས་པའི་ཡུན་རིང་ཐུང་ཡིན་ནོ། །འདིའི་དུས་སུ་གནད་ཀྱི་གདམས་པ་དྲན་པར་བྱ་བ་གསུམ་སྟེ།
འཇུག་པ་ཤེས་པའི་གནད། གྲོལ་བ་ལུས་ཀྱི་གནད། མཐར་ཕྱིན་པ་ངོ་ཤེས་པའི་གནད་དོ། །དང་པོ་འཇུག་པ་ཤེས་པའི་གནད་ལ། རིག་པ་ནི་རང་
ཡིན་ལ། འོད་ནི་ཕྱིའི་རང་སྣང་དེ་རྣམས་ལ་ཟེར་བས། དང་པོ་མཆེད་དུས་དེ་ལ་ཕར་འཇུག །ཐིམ་དུས་དེ་དག་ཚུར་ལ་ནང་དུ་འཇུག་པ་ཡིན་
པས༑ དེའི་རྒྱུ་མཚན་གྱིས་གཉིས་ཏེ། རིག་པ་འོང་ལ་ཕར་འཇུག་པ་དང་། འོད་རིག་པ་ལ་ཚུར་འཇུག་པའོ། །དང་པོ་རིག་པ་འོད་ལ་ཕར་

འཇུག་ཚུལ་ནི། དེའི་ཚེ་རང་གི་སྙིང་ག་ནས་འོད་ཤིན་ཏུ་ཕྲ་བ་ཞིག་འཆར་ཏེ། དེ་རིགས་ལྔའི་ཚོམ་བུ་ཡོངས་སུ་ཤར་བའི་སྐུའི་ཐུགས་ཀར་འབྲེལ་བ་
སྟེ། ཉི་ཟླ་ཁ་སྦྱོར་ལས། དེ་ཚེ་རང་གི་སྙིང་ག་ནས་འོད་ཤིན་ཏུ་ཕྲ་བ་གཅིག་འཆར་ཏེ། ཚོམ་བུའི་འོད་ཟེར་དང་རང་གི་སྙིང་གའི་འོད་ཟེར་དེ་
གཉིས་འབྲེལ་བའི་ཚེ། སྐུ་དེ་དག་ཐམས་ཅད་ཀྱི་ཐུགས་ཀར་འབྲེལ་ཏེ་འཆར་རོ། །དེ་ལ་རང་གི་ཤེས་པ་ཟིན་ཏེ་ཟེར་ཐག་དེ་ལ་ཡང་ཐིག་ལེ་ཕྲ་
མོ་གྲངས་མེད་པ་འཆར་རོ། །ཞེས་སོ། །གཉིས་པ་འོད་རིག་པ་ལ་འཇུག་པ་ནི། ཉི་ཟླ་ཁ་སྦྱོར་ལས། དེ་ནས་ཡང་རང་གི་སྙིང་ག་ནས་འོད་
ཟེར་གྱི་ཟེར་ཐག་ཚོན་སྐུད་སྒྲིལ་བ་ཙམ་ཞིག་འཆར་ཏེ། དེ་ནས་སྐུ་དེ་དག་ཐམས་ཅད་རང་གི་ལུས་ལ་ཐིམ་པ་སྙམ་བྱེད་པའི་སྣང་བ་འཆར་ཏེ། 
དེ་ནི་འོད་རང་གི་རིག་པ་ལ་ཚུར་འཇུག་པ་ཞེས་བྱའོ། །དེའི་ཚེ་སྐྱེས་བུ་རྣམས་ཀྱིས་ཡིད་ཆེས་པ་ཕ་མ་དང་བུ་ཚ་འཕྲད་པ་ལྟ་བུའི་གདམས་ངག་

༄༅། །དྲན་པར་གྱིས་ཤིག །ཅེས་སོ། །གཉིས་པ་གྲོལ་བ་ལུས་ཀྱི་གནད་ནི། ཀློང་གསལ་ལས། ཕུང་པོ་ལྔ་ཡི་གཟུང་འཛིན་
དྭངས༑ །ལོངས་སྤྱོད་རྫོགས་པའི་སྐུ་རུ་གྲོལ། །འབྱུང་བ་ཉོན་མོངས་རང་གྲོལ་བས། །འོད་གསལ་མ་བུར་རིག་པ་གྲོལ། །ཞེས་པས་དེའི་དུས་སུ་
ཕུང་ལྔའི་བདག་འཛིན་རང་སར་དེངས་ཏེ་ལུས་འོད་གསལ་དུ་གྲོལ་ནས་ཆོས་ཉིད་ལ་གནས་ཤིང་འབྱུང་བ་ཕྲ་རགས་ལས་གྲོལ་བས། སྣང་བ་ཐམས་ཅད་
འོད་གསལ་བདེ་བ་ཆེན་པོར་གྲོལ་ལ། ཉོན་མོངས་པ་ཕྲ་རགས་ལས་གྲོལ་བས་རིག་པའི་ཡེ་ཤེས་མ་ལ་བུ་ཐིམ་གྱི་ཚུལ་དུ་སོང་བའོ། །གསུམ་པ་
མཐར་ཕྱིན་པ་ངོ་ཤེས་པའི་གནད་ནི། དེ་ལྟར་རང་མདངས་སུ་ཤེས། ཤེས་ཐོག་ཏུ་བཞག །བཞག་ཐོག་ཏུ་ཐིམ་པས། སྟོང་གསལ་སྤྲོས་བྲལ་
གྱི་ངང་ལ་དར་ཅིག་གནས་ནས་མཐར་ཕྱིན་ཀ་དག་གི་རང་ཐོག་ཏུ་གྲོལ་བའོ། །དེར་མ་གྲོལ་ན། གསུམ་པ་ཟུང་འཇུག་ཡེ་ཤེས་ལ་ཐིམ་པ་ཞེས་པ་

སྟེ༑ འདི་དུས་ཡེ་ཤེས་བཞི་སྦྱོར་རྡོ་རྗེ་སེམས་དཔའ་ཁོང་སེང་གི་ལམ་འཆར་བ་ནི། ཉི་ཟླ་ཁ་སྦྱོར་ལས། རང་གི་སྙིང་ག་ནས་འོད་ཀྱི་ཟེར་
ཐག་ཤིན་ཏུ་ཕྲ་བ་ཞིག་འཆར་ཏེ། དེ་ནི་སྟེང་གི་ནམ་མཁའ་ལ་གྱེན་དུ་ཟུག་པར་སྣང་ངོ་། །དེའི་དུས་སུ་རང་གི་མིག་མ་ཡེངས་པར་བལྟས་པས་
སྣང་བ་དེ་གཞན་དང་མ་འདྲེས་པར་ཤིན་ཏུ་རྒྱ་ཆེ་བར་འཆར་ཏེ། དེ་ཡང་དང་པོ་མཟིང་གའི་སྣམ་བུའི་སྟེང་དུ་ཐིག་ལེ་ཟེར་དང་ལྡན་པར་མེ་ལོང་ཁ་
སྦུབས་པ་ཙམ། དཔེར་ན་མུ་མེན་གྱི་ཕོར་པ་ཁ་སྦུབས་པ་ལྟ་བུ་ལ་ཡེ་ཤེས་ཀྱི་གཏིང་མདངས་དང་ལྡན་པ་ཤིན་ཏུ་གསལ་ལ་འཚེར་བ། དེ་ཡང་
རང་བཞིན་གྱི་ཐིག་ལེ་ལྔ་ལྔས་བརྒྱན་པའོ། །ཡང་དེའི་སྟེང་དུ་དཀར་པོའི་སྣམ་བུའི་སྟེང་དུ་ཐིག་ལེ་ཤིན་ཏུ་གསལ་བ་དཔེར་ན་ཤེལ་གྱི་ཕོར་པ་ཁ་
སྦུབས་པ་ལྟ་བུ་ཡེ་ཤེས་ཀྱི་གཏིང་མདངས་དང་བཅས་པ་སྔ་མ་ལྟར་འཆར་རོ། །ཡང་དེའི་སྟེང་དུ་སེར་པོའི་སྣམ་བུའི་སྟེང་དུ་དཔེར་ན་གསེར་

༄༅། །གྱི་ཕོར་པ་ཁ་སྦུབས་པ་ལྟ་བུ་གོང་དང་འདྲ་བར་འཆར་རོ། །ཡང་དེའི་སྟེང་དུ་དམར་པོའི་སྣམ་བུའི་སྟེང་དུ་དཔེར་ན་པདྨ་རཱ་གའི་ཕོར་
པ་ཁ་སྦུབས་པ་ལྟ་བུ་ལ་གོང་དང་འདྲ་བར་འཆར་རོ། །དེའི་སྟེང་དུ་འོད་ཟླུམ་པོ་ཤིན་ཏུ་གསལ་བ་རྨ་བྱའི་གདུགས་ལྟ་བུ་འཆར་རོ། །དེ་དག་ཀྱང་ཡེ་
ཤེས་ལྔའི་སྣང་བ་སྟེ། བྱ་བ་གྲུབ་པའི་ཡེ་ཤེས་རྩལ་མ་རྫོགས་པས་མི་སྣང་ངོ་། །དེ་ནི་ཡེ་ཤེས་བཞི་སྦྱོར་གྱི་སྣང་བ་ཞེས་བྱ་སྟེ། རྡོ་རྗེ་སེམས་དཔའ་
ཁོང་སེང་གི་ལམ་ཞེས་བྱའོ། །དེའི་ཚེ་མི་འགྱུར་བ་གསེར་གྱི་ཐུར་མ་ལྟ་བུའི་ཐབས་མཆོག་ཏུ་དྲན་པར་བྱའོ། །ཞེས་གསུངས་སོ། །དེའང་སྙིང་ཆུ་
ཞུགས་པ་གསེར་གྱི་ཐུར་མས་ཡིད་གཞུང་སྟེ་འདྲེན་པ་ལྟར། འོད་སྣང་གི་སྣམ་བུ་ལ་མ་ཡེངས་བར་རང་སྣང་དུ་ཤེས་ནས་བལྟས་པས་རྒྱན་གྱི་ཏིང་
ངེ་འཛིན་སྐྱེ་ནས་དེ་ཉིད་དུ་གྲོལ་ལོ། །འདི་དག་དང་པོ་སྙིང་ག་ནས་ཕར་ཆད་པས་རིག་པ་འོད་ལ་འཇུག་པ། སྣང་བ་ཚུར་འདུས་པ་འོད་རིག་པ་ལ་

འཇུག་པ། རང་ལུས་འོད་དུ་གསལ་བས་སྔར་གྱི་དུས་གསུམ་གནད་ཀྱི་གདམས་ངག་དྲན་པར་བྱའོ། །བཞི་པ་ཡེ་ཤེས་ལྷུན་གྲུབ་རིན་པོ་ཆེར་
ཐིམ་པ་ནི། སྔར་གྱི་ཡེ་ཤེས་ཀྱི་སྣང་བ་བརྟན་པ་ཐོབ་ན། ཕྱིར་མི་ལྡོག་པ་མངལ་ནས་སྐྱེས་པའི་བུའམ། གྱད་རྩལ་པོ་ཆེས་མདའ་འཕངས་
བ་ལྟར་རིག་པ་ལྷུན་གྲུབ་རིན་པོ་ཆེའི་སྐུ་ལ་ཐིམ་པ་སྟེ། འདི་ལ་འཆར་ལུགས་དང་། ཐིམ་ལུགས་སོ། །དང་པོ་འཆར་ལུགས་ནི། ཡེ་
ཤེས་ཀྱི་སྣང་བ་དེ་དག་སྟེང་གི་འོད་ཟླུམ་དེ་ལ་འདུས་ནས། རང་དང་དབྱེར་མེད་པའི་ངང་ལས་རང་ས་སྟེང་གི་ཆ་ཀ་དག་གི་སྣང་བ་ནམ་མཁའ་
གཡའ་དག་པ་ལྟ་བུའི་ངང་ལས། གོང་དུ་ཀ་དག་ཆོས་སྐུའི་སྣང་བ་མཚོན་པའི་ཀུན་བཟང་ཡབ་ཡུམ་དེའི་འོག་ཏུ་ལོངས་སྐུ་ཁྲོ་བོའི་ལྷ་ཚོགས་
ཀྱི་དཀྱིལ་འཁོར་རྒྱ་ཆེ་ལ་ལྷུན་སྟུག་པ། དེའི་འོག་ན་ལོངས་སྐུ་ཞི་བའི་དཀྱིལ་འཁོར་འོད་གསལ་བ། ཕྱོགས་མཚམས་ན་རང་བཞིན་

༄༅། །སྤྲུལ་པའི་ཞིང་ཁམས་བཀོད་ལེགས་པ། འོག་ཏུ་རིགས་དྲུག་འཁྲུལ་པའི་སྣང་བ་འདུལ་བྱེད་སྟོན་པ་དྲུག་དང་བཅས་པ་འཆར། འདི་
ནི་ནང་ལྷུན་གྲུབ་ཀྱི་རྒྱ་རལ་ཏེ། རིན་པོ་ཆེའི་གའུ་ཀློང་རྡོལ་བ་ལ་གཞི་སྣང་ཆེན་པོའི་སྣང་བ་ཤར་ཏེ་རིན་པོ་ཆེ་གསང་བའི་སྦུབས་ཞེས་བྱའོ། །ནང་
ཡེ་ཤེས་རིན་པོ་ཆེའི་སྦུབས་ཀྱི་སྒོ་ཕྱེས་པས་ལྷུན་གྲུབ་སྒོ་བརྒྱད་ལས་ཤར་ལུགས་བརྒྱད་སྐད་ཅིག་ལ་འབྱུང་སྟེ། ཉི་ཟླ་ཁ་སྦྱོར་ལས། དེ་ནས་
རང་གི་ཤེས་པ་སྟེང་གི་འོད་ལ་ཐིམ་པས་ཤར་ལུགས་བརྒྱད་ཉམས་སུ་མྱོང་བའོ། །དེའི་ཚེ་འོག་གི་ལོངས་སྐུ་ཁྲོ་བོའི་སྣང་བ་རྣམས་ཀྱང་མཐོང་
བར་འགྱུར་རོ། །ཤར་ལུགས་བརྒྱད་གང་ཞེ་ན། ཐུགས་རྗེ་ལྟར་ཤར་བས་འཁོར་འདས་རྒྱ་མ་ཆད། འོད་ལྟར་ཤར་བས་སྣང་བ་ཐམས་ཅད་ནང་
ན་གསལ། སྐུ་ལྟར་ཤར་བས་ཤེས་བྱའི་ཁ་ཕྱིར་མ་ཤོར། ཡེ་ཤེས་ལྟར་ཤར་བས་སྣང་བ་ཐམས་ཅད་ཟང་ཐལ། གཉིས་མེད་ལྟར་ཤར་བས་

རང་གི་ཤེས་པ་རྩེ་གཅིག་ཏུ་གནས། མཐའ་གྲོལ་ལྟར་ཤར་བས་མཐའ་གང་ལའང་མི་གནས། མ་དག་པ་འཁོར་བའི་སྒོ་ལྟར་ཤར་བས་སྲིད་
པའི་འབྱུང་ཁུངས་མ་འགགས། དག་པ་ཡེ་ཤེས་ཀྱི་སྒོ་ལྟར་ཤར་བས་ཆོས་ཉིད་དུ་འབྲེལ་བའོ། །དེའི་ཚེ་ཕྱིར་མི་ལྡོག་པ་དཔག་ཆེན་གྱི་
མདའ་ལྟ་བུའི་ཐབས་མཆོག་ཏུ་དྲན་པར་བྱའོ། །ཞེས་སོ། དེའི་དུས་སུ་གོང་གི་དུས་གསུམ་གནད་ཀྱི་གདམས་པ་དང་། སྣང་བ་རང་
བཞིན་མེད་པར་ཡིད་ཆེས་པ་མི་འགྱུར་གསེར་གྱི་ཐུར་མ་ལྟ་བུ་དང་ཏིང་ངེ་འཛིན་ལ་གནས་པ་བརྟན་པ་ཕྱིར་མི་ལྡོག་པ་དཔག་ཆེན་གྱི་མདའ་ལྟ་
བུའི་གདམས་ངག་གཞི་ཀ་དག་གི་གྲོལ་གཞི་ལ་ཀློང་ཡངས་མཐའ་བྲལ་གྱི་རང་ས་ཟིན་པ་གཅེས་སོ། །དེ་ལྟར་ཀ་དག་གི་རིག་པ་ལ་འཆར་
བྱེད་བརྒྱད་དུ་ཡེ་ནས་ཡོད་པའི་ཕན་ཡོན་གྱིས་སྐུ་དང་ཡེ་ཤེས་ཐུགས་རྗེ་ཡོན་ཏན་ཕྲིན་ལས་ཤར་ནས་རང་བཞིན་གྱི་དོན་འབྱུང་བ་སྟེ། འཆར་

༄༅། །ཚུལ་གྱི་ཆ་འདི་རྣམས་མེད་ན་རིག་པ་སྟོང་ཆད་དམ་འཁོར་འདས་འབྲེལ་ཐག་ཆད་པས་ཐུགས་རྗེས་དོན་མཛད་པ་གཏན་ནས་མི་
འབྱུང་ལ། འཁོར་འདས་རང་ངོར་སྣང་བའི་ཆ་འདི་རྣམས་ཀྱང་ད་ལྟ་སུ་ལའང་སྣང་བར་མི་རིགས་པ་ལས་ལྷུན་གྲུབ་ཀྱི་འཆར་ཚུལ་མ་འགགས་པའི་
ཡོན་ཏན་ཡིན་ནོ་ཞེས་བཤད་པ་ནི། རིན་ཆེན་སྤུངས་པ་ལས། ལྷུན་གྲུབ་འཆར་བྱེད་མ་འགགས་པས། །སྣ་ཚོགས་སྣང་བའི་རང་བཞིན་ནི། །
ཡོན་ཏན་ཆེན་པོ་རྣམས་སུ་སྣང་། །ཞེས་སོགས་རྒྱ་ཆེར་གསུངས་པ་ལྟར་རོ། །དེ་ལྟར་ལྷུན་གྲུབ་ཡེ་ཤེས་རིན་པོ་ཆེའི་གཞི་སྣང་ལ་མཐར་
ཕྱིན་གྱི་གདེང་རྙེད་པའི་ཚེ། སྐྱེས་བུ་དེ་ལ་རྗེས་སུ་དྲན་པ་དྲུག །མངོན་ཤེས་དྲུག །མི་བརྗེད་པའི་གཟུངས། རྒྱུན་གྱི་ཏིང་ངེ་འཛིན་ཏེ། ཡོན་
ཏན་རྣམ་གྲངས་བཅུ་བཞི་འབྱུང་བ་ལས། དང་པོ་རྗེས་སུ་དྲན་པ་འདི་དག་རྒྱུད་ལས། མངོན་ཤེས་ཀྱི་རྗེས་སུ་བསྟན་ཀྱང་། འདིར་སྐྱེ་ཚུལ་གྱི་

དབང་གིས་སྔོན་ལ་འདྲེན་ན། ལམ་རྗེས་སུ་དྲན་པ། ལྟ་བ་རྗེས་སུ་དྲན་པ། བསམ་གཏན་རྗེས་སུ་དྲན་པ། ལྷ་རྗེས་སུ་དྲན་པ། སྐྱེ་གནས་
རྗེས་སུ་དྲན་པ། གདམས་པ་རྗེས་སུ་དྲན་པ་སྟེ། ཉི་ཟླ་ཁ་སྦྱོར་ལས། ལྷ་རྗེས་སུ་དྲན་པས་དེ་ཉིད་དུ་ཡི་དམ་ལྷའི་ཞལ་མཐོང་བ་དང་། ལམ་
རྗེས་སུ་དྲན་པས་བར་མ་དོའི་ཆོས་ཉིད་ལ་དབང་བསྒྱུར་བ་དང་། སྐྱེ་གནས་རྗེས་སུ་དྲན་པས་དབང་པོ་ཐ་མ་རྣམས་རང་བཞིན་སྤྲུལ་སྐུའི་ཞིང་
ཁམས་སུ་དབུགས་འབྱིན་པ་དང་། བསམ་གཏན་རྣམས་རྗེས་སུ་དྲན་པས་ཞག་ལྔར་བསམ་གཏན་ལ་གནས་པ་དང་། བླ་མའི་མན་ངག་
རྗེས་སུ་དྲན་པས་རང་གི་སྣང་བ་རྣམས་དང་གཉིས་སུ་མེད་པར་སྤྱོད་པ་དང་། ལྟ་བ་རྗེས་སུ་དྲན་པས་སྔར་འདྲིས་པའི་མི་ཕྱིས་ཕྲད་པ་ཙམ་
གྱིས་ངོ་ཤེས་པ་ལྟ་བུའོ། །ཞེས་སོ། །གཉིས་པ་མངོན་ཤེས་ནི། ཀློང་གསལ་ལས། དེ་ཚེ་རིགས་ཀྱི་བུ་དེ་ལ། མངོན་པར་ཤེས་

༄༅། །པ་དྲུག་ཕྲག་དྲུག །ཅེས་པས། དབང་པོ་དང་སེམས་ལས་སུ་རུང་བ་དང་། ཤེས་རབ་ལ་དབང་ཐོབ་པ་དང་། ཡེ་ཤེས་
ཀྱི་མཐོང་བ་དག་པ་དང་། ཆོས་ཉིད་ཕྱིན་ཅི་མ་ལོག་པར་མཐོང་བ་དང་། སངས་རྒྱས་ཀྱི་གཟིགས་པ་ཕྱིན་ཅི་མ་ལོག་པར་མཐོང་བའི་མངོན་
ཤེས་དྲུག་པོ་རེ་རེ་ལའང་། རྣམ་པར་དག་པ། ཤིན་ཏུ་དག་པ། རབ་ཏུ་རྣམ་པར་དག་པ། མཆོག་ཏུ་དག་པ་སོགས་ཀྱིས་དབྱེ་བས་སུམ་ཅུ་
རྩ་དྲུག་ཏུ་ཡོད་པ་ཀུན་མཁྱེན་རྒྱལ་བའི་དབང་པོའི་གསུངས་ལས་ཤེས་ཤིང་། དེ་དག་གི་དོན་བསྡུ་ན། ཉི་ཟླ་ཁ་སྦྱོར་ལས། རིགས་ཀྱི་བུ་དེ་ལ་
མངོན་པར་ཤེས་པ་དྲུག་འཆར་ཏེ། སྔོན་གྱི་སྐྱེ་གནས་ཤེས་པ་དང་། འཆི་འཕོ་དང་སྐྱེ་བ་ཤེས་པ་དང་། ཕ་རོལ་གྱི་སེམས་ཤེས་པ་དང་། 
སྣང་བ་ལྐོག་གྱུར་དུ་གྱུར་པ་ཐམས་ཅད་ཤེས་པ་དང་། རིགས་དྲུག་གི་གནས་མཐོང་ཞིང་ཤེས་པ་དང་། དབང་པོ་རྣམས་རྣམ་པར་དག་པའི་

མངོན་པར་ཤེས་པ་དང་དྲུག་འཆར་རོ། །ཞེས་སོ། །གཞན་ཡང་སྐད་ཅིག་མ་དེ་ལ་མངོན་པར་ཤེས་པ་དགུ་ཡང་འཆར་ཏེ། ཀློང་གསལ་
ལས༑ དེ་ཚེ་རིགས་ཀྱི་བུ་དེ་ལ། མངོན་པར་ཤེས་པ་དགུ་འཆར་ཏེ། ཞེས་པས། སྐུའི་གསུམ་ནི། ཡར་ཆོས་སྐུ་སྐྱེ་བ་མེད་པར་ཤེས།
བར་ལོངས་སྐུའི་ཚོམ་བུ་རང་གསལ་དུ་ཤེས། མར་སྤྲུལ་སྐུ་དང་རིགས་དྲུག་གི་སྐྱེ་གནས་ཤེས་པའོ། །གསུང་གི་གསུམ་ནི། ཡར་ཆོས་
སྐུའི་གསུང་བརྗོད་དུམེད་པ་ཤེས། བར་ལོངས་སྐུའི་གསུང་གསལ་གདངས་ཆེན་པོར་ཤེས། མར་སྤྲུལ་སྐུའི་གསུང་རིགས་དྲུག་གི་སྒྲ་
སྐད་སྣ་ཚོགས་ཤེས་པའོ། །ཐུགས་ཀྱི་གསུམ་ནི། ཡར་ཆོས་སྐུའི་ཐུགས་ཀ་དག་ཆེན་པོར་ཤེས། བར་ལོངས་སྐུའི་ཐུགས་ལྷུན་གྲུབ་
ཆེན་པོར་ཤེས། མར་སྤྲུལ་སྐུའི་ཐུགས་འཁོར་འདས་ཀྱི་བསམ་པ་ཤེས་པའོ། །དེ་ལ་སོགས་པའི་མངོན་པར་ཤེས་པ་རྒྱས་པར་དབྱེ་ན་

༄༅། །བརྒྱ་སུམ་ཅུ་རྩ་བཞི་སོགས་ཐེག་པ་མཆོག་གི་མཛོད་ལས་བསྟན་པ་བཞིན་དང་། བསྡུ་ན་སུམ་ཅུ་རྩ་དྲུག །དེའང་བསྡུ་
ན་དྲུག་ཏུ་འདུའོ། །གསུམ་པ་མི་བརྗེད་པའི་གཟུངས་ནི། ཉི་ཟླ་ཁ་སྦྱོར་ལས། དེའི་ཚེ་མི་བརྗེད་པའི་གཟུངས་རྣམས་ཀྱང་རང་གི་རྒྱུད་ལ་སྐྱེ་བ་སྟེ། 
སྔོན་གྱི་ཆོས་རྣམས་ཐམས་ཅད་རྒྱུད་ལ་དུས་གཅིག་ལ་འཆར་རོ། །དེ་བཞིན་དུ་སྔར་མ་མཐོང་བའི་ཆོས་རྣམ་ཀྱང་འཆར་བས་ན་ཆོས་ཉིད་ཀྱི་བར་
དོ་ཞེས་བྱའོ། །ཞེས་སོ། །བཞི་པ་རྒྱུན་གྱི་ཏིང་ངེ་འཛིན་ནི། རྒྱུད་དེ་ཉིད་ལས། རྒྱུན་གྱི་ཏིང་ངེ་འཛིན་རྒྱུད་ལ་རང་བཞིན་གྱིས་ཤར་བས་རྣམ་
པར་རྟོག་པ་ངན་པ་གཏན་ནས་མི་སྐྱེའོ། །ཞེས་སོ། །སྐབས་འདི་དག་ཏུ་རང་ངོ་མ་ཤེས་ན་འཁོར་བའི་སྒོ་ནས་འཁྲུལ་ལ། ཤེས་ན་མྱང་འདས་
ཀྱི་སྒོ་ནས་གྲོལ་བས། སྒོ་གཉིས་གང་རུང་ནས་འཁྲུལ་གྲོལ་གྱི་ཆོས་འཁོར་འདས་ཀྱི་བྱེ་བྲག་ཕྱེད་དགོས་པས། ཕྱི་མ་འདི་ལའང་དབང་པོའི་

རིམ་པས་བར་དོའི་གྲོལ་ཚད་ནི་མ་ངེས་པ་ཡོད་དེ། སེང་གེ་རྩལ་རྫོགས་ལས། ཞག་ལྔ་དག་ཏུ་ཏིང་འཛིན་ནི། །ཞེས་ཞག་ལྔ། སྐུ་གདུང་
འབར་བ་ལས། བར་བ་དོ་ཡི་ཆོས་ཉིད་ལ། །སྐད་ཅིག་ལྔ་ལ་གྲོལ་བར་འགྱུར། །ཞེས་སྐད་ཅིག་མ་ལྔ་དང་། ཉི་ཟླ་ཁ་སྦྱོར་ལས། དེ་ལྟར་ན་
དབང་པོ་ནི་གསུམ་སྟེ། རབ་ཀྱིས་སྐད་ཅིག་མ་གསུམ་ལ་གྲོལ་བར་འགྱུར་རོ། །འབྲིང་ཞག་ལྔ་ན་བརྟེན་པ་ཐོབ་པ་ཡོད། ཐ་མ་ནི་སྐད་ཅིག་མ་
ཉི་ཤུ་རྩ་གཅིག་ན་བརྟེན་པ་ཐོབ་པར་ངེས་པ་ཡིན་ནོ། །ཞེས་དང་། རང་ཤར་ལས། དབང་པོའི་བྱེ་བྲག་གི་ཞག་ཉེར་གཅིག་ཏུའང་བཤད་དོ། །
གང་ལྟར་ཡང་། དབང་པོ་རབ་རྣམས་སྐད་ཅིག་གསུམ་ལ་གྲོལ་ཏེ། དང་པོ་ལ། རང་སྣང་མཐོང་། གཉིས་པ་ལ་བྱེ་བྲག་ཕྱེད། གསུམ་
པ་ཕྱེད་ཐོག་ནས་གྲོལ་བར་བཤད། འབྲིང་རྣམས་སྐད་ཅིག་བཞི་ལ་གྲོལ་ཏེ། དང་པོ་ལ་རང་སྣང་དུ་ཤར། གཉིས་པ་ལ་རང་གདངས་སུ་ཤེས། 

༄༅། །གསུམ་པ་ལ་ཤེས་ཐོག་ཏུ་གནས། བཞི་པ་ལ་གནས་ཐོག་ནས་གྲོལ་ལ། ཐ་མ་རྣམས་སྐད་ཅིག་ལྔ་ལ་གྲོལ་ཏེ། སྐད་
ཅིག་དང་པོ་ལ་སྣང་བ་ཤར། དེ་གཉིས་པ་ལ་དཔྱད་པ་ཞུགས། གསུམ་པ་ལ་རང་སྣང་དུ་ཤེས། བཞི་པ་ལ་ཤེས་ཐོག་ཏུ་གནས། ལྔ་པ་ལ་
གནས་ཐོག་ནས་གྲོལ་བའོ། །འདི་དག་ཀྱང་བྱ་བ་རྫོགས་པའི་སྐད་ཅིག་མ་ཡིན་ལ། དེ་དག་ལའང་བསམ་གཏན་གྱི་ཞག་མང་ཉུང་ཅི་རིགས་ཡོད། 
ཁ་ཅིག་གིས་བསམ་གཏན་དང་སྐད་ཅིག་གཉིས་གཅིག་ཏུ་བཤད་པ་ནི་རྣམ་པ་འདྲེས་ཤོར་བ་ཡིན་ཏེ། སྐད་ཅིག་མ་ནི་རྟོགས་ཚུལ་ཤེས་རབ་ཀྱི་ཆ་དང་། 
བསམ་གཏན་ནི་གནས་པ་ཏིང་ངེ་འཛིན་གྱི་ཆ་ཡིན། དེས་ན་སྣང་བ་ལ་ཤེས་པ་ཤར་ནས་དེར་འདུག་གོ་སྙམ་དུ་ཡུལ་རྟོག་པའི་ཡུལ་ལ་རྣམ་གྲོལ་གྱི་
སྐད་ཅིག་ཏུ་བྱེད་ལ། བྱ་བ་རྫོགས་པའི་སྐད་ཅིག་ནི་དེ་བས་ཡུན་རིང་བ་སྟེ། དཔེར་ན་དབང་པོ་ཡུལ་ལ་སད་པ་དང་། རང་བཞིན་ཤེས་པ་དང་། 

རྩལ་རྫོགས་པ་ལ་ལྟོས་པའི་ཁྱད་པར་རོ། །བསམ་གཏན་གྱི་ཞག་གོང་ལྟར། ཏིང་ངེ་འཛིན་གནས་ཆའི་ཡུན་ལ་གསུངས་སོ། །མདོར་ན་སྐད་
ཅིག་མའི་ཆར་དབྱེ་བ་རང་ངོ་ཤེས་པའི་རྟོགས་པས་ཁྱབ་ལ། བསམ་གཏན་གྱི་ཞག་ལ་ནི་རྟོགས་པས་མ་ཁྱབ་སྟེ། མ་རྟོགས་ཀྱང་རང་བཞིན་གྱི་
བསམ་གཏན་ལ་གནས་པ་ཡོད་པའི་ཕྱིར་རོ། །དེ་སྐད་དུ། ཡེ་ཤེས་སྒྲོན་མེ་ལས། དེ་ལ་སྐད་ཅིག་རྟོགས་པས་ཕྱེད། །བསམ་གཏན་ཞག་ནི་
གནས་པའི་ཆ། །རྣམ་ལྡན་མི་ལྡན་ཁྱད་པར་ལས། །འདྲེས་ཤིང་མཚུངས་ལ་མ་འདྲེས་ལྡན། །ཞེས་སོ། །གཉིས་པ་ཐིམ་ལུགས་ནི། སྔར་
ཤར་བའི་ལྷུན་གྲུབ་ཀྱི་སྣང་བ་ནང་དུ་སྡུད་པ་ནི། འདིར་གྲོལ་བའི་དབང་གིས་དག་པ་ཡེ་ཤེས་ཀྱི་སྒོ་ནས་ཀ་དག་གི་གཞི་ལ་ཐིམ་པ་ཞེས། ལྷུན་གྲུབ་
ཀྱིས་ལ་གདེང་རྙེད་པའི་ཚེ་ཕྱིར་གསལ་གྱི་སྐུ་དང་ཡེ་ཤེས་ཀྱི་སྣང་བ་ནང་གསལ་ལ་ཐིམ་པར་ངོས་འཛིན་པ་སྟེ། རང་ཤར་ལས། ཀྱེ་གྲོགས་པོ་

༄༅། །དག་ལྷུན་གྲུབ་ཀྱི་སྣང་བ་རང་ཉིད་ཀྱི་སྟོབས་སུ་གྱུར་ནས། བདེན་པ་མཐོང་བའི་ཚེ་ཐིམ་ལུགས་བརྒྱད་པོ་ངོ་ཤེས་པར་བྱའོ། །
ཞེས་སོ། །ཐིམ་ལུགས་བརྒྱད་ནི། རྒྱུད་དེ་ཉིད་ལས། དེའང་ཐུགས་རྗེ་ཐུགས་རྗེ་ལ་ཐིམ་པ་ནི། དཔེར་ན་ཉི་མ་ནུབ་པའི་འོད་ཟེར་ལྟ་བུའོ། །
ཞེས་རིགས་དྲུག་གི་སྣང་ཆ་རང་ལ་འདུས་ནས་མ་དག་འཁྲུལ་པའི་མིང་མེད་དེ་མཐོང་སྣང་ལས་འདས། ཡེ་ཤེས་ཡེ་ཤེས་ལ་ཐིམ་པ་ནི། དཔེར་
ན་མ་པང་དུ་བུ་འཇུག་པ་ལྟ་བུའོ། །ཞེས་པས་ཆོས་ཉིད་མ་བུ་འདྲེས་པས་ཡེ་ཤེས་ལོགས་ན་མེད། འོད་འོད་ལ་ཐིམ་པ་ནི་དཔེར་ན་འཇའ་
ཚོན་ནམ་མཁའ་ལ་ཡལ་བ་ལྟ་བུའོ། །ཞེས་པས། འོང་དང་ཁ་དོག་མཚན་མའི་རིས་མེད་དེ། སྟོང་པ་ངོས་བཟུང་དང་བྲལ་བའི་དབྱིངས་སུ་རོ་
གཅིག །སྐུ་སྐུ་ལ་ཐིམ་པ་ནི་དཔེར་ན་བུམ་པའི་སྐུ་ལྟ་བུའོ། །ཞེས་པས་མཚན་མ་རིས་ཅན་གྱི་ཞལ་ཕྱག་ཏུ་གྲུབ་པ་མེད་པས་རང་ངོ་རྣམ་པར་དག་

པ་ཡེ་ཤེས་ནང་དུ་གསལ། །གཉིས་མེད་གཉིས་མེད་ལ་ཐིམ་པ་ནི་དཔེར་ན་ཆུ་བོ་ཆུ་བོ་ལ་ཐིམ་པ་ལྟ་བུའོ། །ཞེས་པས་དབྱེར་མེད་སྤྲོས་པ་དང་བྲལ། 
མཐའ་གྲོལ་མཐའ་གྲོལ་ལ་ཐིམ་པ་ནི་དཔེར་ན་ནམ་མཁའ་ནམ་མཁའ་ལ་ཐིམ་པ་ལྟ་བུའོ། །ཞེས་པས་ཐིམ་བྱ་དང་ཐིམ་བྱེད་འདྲེས་ཏེ་སྟོང་པ་ལ་
གཏད་པའི་ཡུལ་མེད། མ་དག་འཁོར་བའི་སྒོ་དག་པ་ཡེ་ཤེས་ཀྱི་སྒོ་ལ་ཐིམ་པ་ནི་དཔེར་ན་སྦྲའི་ཆོན་ཐག་བསྡུས་པ་ལྟ་བུའོ། །ཞེས་པས་ཐིག་ལེ་
ཉག་གཅིག་ལ་འདུས་པའི་དཔེ་དོན་ནོ། །དག་པ་ཡེ་ཤེས་ཀྱི་སྒོ་ངོ་བོ་ཀ་དག་ལ་ཐིམ་པ་ནི་དཔེར་ན་སེང་གེས་གངས་ཟིན་པ་ལྟ་བུའོ། །ཞེས་པ་
ནི༑ རིག་པ་རང་ཡུལ་ལ་སླེབས་པས་ཡ་ང་བ་དང་བག་ཚ་བ་མེད་པའི་ཚད་དོ། །དེ་ཡང་རྡོ་རྗེ་སྙིང་པོ་ལས། དབང་མཐའ་ཆོས་ཉིད་བར་དོའི་
ངོ་སྤྲོད་ནི། ཀྱེ་མ༔ ཉོན་ཅིག་སྐལ་བར་ལྡན་པའི་རྗེས་འཇུག་རྣམས༔ སྙིང་ཐིག་ཆོས་ལ་ཆོས་འབྲེལ་ཙམ་ཞུས་ཤིང་༔ བརྩོན་འགྲུས་

༄༅། །ཞེན་པས་ཡལ་བར་དོར་བ་ཡི༔ བག་ཆགས་ལུས་རྒྱ་བྲལ་དུས་འཁྱེར་སོ་བཤད༔ དབང་པོ་ཐ་མས་རླུང་ཁམས་ཐིམ་པའི་དུས༔ 
སྣང་བ་མཆེད་པ་ཐོབ་དང་ཉེར་ཐོབ་དང་༔ ཉེར་ཐོབ་འོད་གསལ་ཉིད་ལ་ཐིམ་པའི་ཚེ༔ རྟགས་དང་མཚན་མ་འདི་ལྟར་འབྱུང་བ་ཡིན༔ དང་པོ་
མཁའ་ལ་ཟླ་འོད་ཁྱབ་བཞིན་འབྱུང་༔ རླུང་ཁམས་སྣང་བར་ཐིམ་པས་ཞེ་སྡང་འགགས གཉིས་པ་མཁའ་ལ་ཉི་འོད་ཁྱབ་བཞིན་འབྱུང་༔ སྣང་
བ་མཆེད་པ་ཐིམ་པས་འདོད་ཆགས་འགགས༔ གསུམ་པ་མཁའ་ལ་སྨག་གིས་ཁྱབ་བཞིན་འབྱུང་༔ མཆེད་པ་ཉེར་ཐོབ་ཐིམ་པས་གཏི་མུག་
འགགས༔ དེ་དུས་ཕ་ལས་ཐོབ་པའི་ཟླ་བ་དང་༔ མ་ལས་ཐོབ་པའི་ཉི་མ་ཁ་སྦྱར་བ༔ དབང་པོ་སྐད་ཅིག་གཞི་ལ་ཐིམ་པ་ཡིན༔ ཡུན་གྱི་
རིང་ཐུང་ཁྱད་པར་མ་ངེས་ཤིང་༔ རྩ་དང་རིགས་ཀྱི་ཁྱད་ལ་ངེས་པ་མེད༔ འགའ་ཞིག་ཕྱེད་དང་བཞི་ཡི་ཞག་ལ་གནས༔ ཕལ་ཆེར་སྐད་

ཅིག་དེ་ལ་སངས་པ་ཡིན༔ རྣམ་པར་བཞེངས་ནས་ཆོས་ཉིད་བར་དོ་འཆར༔ དང་པོ་དབུས་ཕྱོགས་ཆོས་དབྱིངས་ཕོ་བྲང་ནས༔ རྣམ་སྣང་
ཐུགས་རྗེའི་འོད་ཟེར་དཀར་པོ་དང་༔ ཆོས་དབྱིངས་ཡེ་ཤེས་ཐིག་ལེ་ཐིག་ཕྲན་འཆར༔ དེ་དང་མཉམ་དུ་དུད་འགྲོའི་འོད་ལྗང་འཆར༔ གཉིས་
པ་མངོན་པར་དགའ་ནས་རྡོར་སེམས་ཀྱིས༔ ཐུགས་རྗེའི་འོད་ཟེར་མཐིང་ག་ཐིག་ལེས་བརྒྱན༔ དེ་དང་མཉམ་དུ་དམྱལ་བའི་འོད་སྨུག་
འབྱུང་༔ གསུམ་པ་རིན་ཆེན་འབྱུང་ལྡན་ཐུགས་རྗེ་ཡི༔ འོད་ཟེར་སེར་པོ་ཐིག་ལེས་བརྒྱན་པ་ཤར༔ དེ་དང་མཉམ་དུ་ལྷ་ཡི་འོད་དཀར་
ཤར༔ བཞི་པ་བདེ་བ་ཅན་ནས་སྣང་མཐའ་ཡིན༔ འོད་ཟེར་དམར་པོ་ཐིག་ལེས་བརྒྱན་པ་ཤར༔ དེ་དང་མཉམ་དུ་ཡི་དྭགས་འོད་དམར་
འབྱུང་༔ ལྔ་པ་དོན་གྲུབ་ཐུགས་རྗེས་འོད་ཟེར་ལྗང་༔ ཐིག་ལེ་ཐིག་ཕྲན་ལྗང་གུས་བརྒྱན་པ་འཆར༔ དེ་དང་མཉམ་དུ་ལྷ་མིན་འོད་ལྗང་

༄༅། །འབྱུང་༔ འོད་ཟེར་སྣ་ལ་རིགས་ལྔ་ཡབ་ཡུམ་བཅུ༔ ཚེ་འདས་ཐུགས་རྗེས་འཛིན་ཕྱིར་མངོན་དུ་འཆར༔ གསལ་འཚེར་ལྷུན་
སྡུག་ལྷ་ཡི་འོད་ཟེར་ལ༔ མོས་པས་གསོལ་བ་འདེབས་པ་ཤིན་ཏུ་གཅེས༔ རིགས་དྲུག་འོད་ལ་མ་ཆགས་མ་ཞེན་ཅིག༔ འདི་གཉིས་ཁྱད་པར་
མ་ནོར་ཡིད་ཀྱིས་བཟུང་༔ དྲུག་པ་རྡོ་རྗེ་སེམས་དཔའི་ཁོང་གསེང་དུ༔ ཡེ་ཤེས་བཞི་སྦྱོར་རིགས་བཞི་འོད་ཟེར་བཞི༔ དེ་དང་མཉམ་དུ་རིགས་དྲུག་
འོད་དྲུག་འཆར༔ རིགས་དྲུག་འོད་ལ་ཟེར་མདངས་ཡོད་པ་མིན༔ ཡེ་ཤེས་ཟེར་ལྡན་ཐིག་ལེ་ཐིག་ཕྲན་བཅས༔ བདུན་པ་རིག་འཛིན་ཡབ་ཡུམ་
འོད་ཟེར་འབྱུང་༔ དེ་དང་མཉམ་དུ་དུད་འགྲོའི་འོད་ལྗང་འབྱུང་༔ བརྒྱད་པ་ཁྲག་འཐུང་སྐུ་ཡི་ལྷ་རྣམས་འབྱུང་༔ ཡི་དམ་ལྷ་རུ་མོས་པས་
གསོལ་བ་ཐོབ༔ དགུ་པ་ཁྲག་འཐུང་རྡོ་རྗེའི་ལྷ་རྣམས་འབྱུང་༔ བཅུ་པ་ཁྲག་འཐུང་རིན་ཆེན་རིགས་རྣམས་འབྱུང་༔ བཅུ་གཅིག་ཁྲག་འཐུང་

པདྨའི་རིགས་རྣམས་འབྱུང་༔ བཅུ་གཉིས་ལས་ཀྱི་རིགས་ཀྱི་ཁྲག་འཐུང་འཐུང་༔ བཅུ་གསུམ་ཀཽ་རཱི་མ་བརྒྱད་ཤར་བ་དང་༔ བཅུ་བཞི་སེངྷ་མ་
བརྒྱད་ཤར་བ་རྣམས༔ འོད་ཟེར་མེ་རི་ཁྲོ་ཚོགས་འཁོར་བཅས་འཇིགས༔ སྒྲ་དང་ཟེར་དང་འོད་ཀྱིས་ཚིག་པ་འབྱུང་༔ ཡི་དམ་ལྷ་ལ་
གསོལ་བ་འདེབས་པ་གཅེས༔ འདི་ནི་ཆོས་ཉིད་བར་དོ་ཞེས་བྱ་སྟེ༔ རྡོ་རྗེ་སྙིང་པོ་བསྒོམ་པའི་དབང་ཐ་རྣམས༔ མངོན་སུམ་སྣང་བ་
མཐོང་བ་ཙམ་གྱིས་བུ༔ སྐབས་འདིར་མ་གྲོལ་བ་ནི་གཅིག་ཀྱང་མེད༔ ཅེས་པའི་དོན་རྒྱ་མདུད་ཀྱི་གཟེབ་བཀྲོལ་དང་ལྡན་པས་གསལ་
གདབ་ཀྱང་བྱའོ། །གཉིས་པ་དེ་དག་ཏུ་གྲོལ་བར་བྱེད་པའི་གནད་ཆོས་འདིའི་སྙན་བརྒྱུད་དུ་བཞུགས་པ་ཀུན་མཁྱེན་རྒྱལ་བའི་དབང་པོའི་
གསུངས་བཞིན་དགོངས་པ་གཅིག་ཏུ་སྟོན་པ་ལ། ཆོས་ཉིད་དོན་གྱི་མན་ངག་གི་གནད་དུ་བརྡེག་པ་དང་། གནད་ལ་གོམས་པ་ཐབས་ཀྱི་

༄༅། །མན་ངག་གོ། །དང་པོ་ཆོས་ཉི་ད་དོན་གྱི་མན་ངག་གིས་གནད་དུ་བརྡེག་པ་ནི། ཚེ་འདི་དང་བར་དོ་གཉིས་ཀར་གནད་དུ་
བསྣུན་ཐབས་བསྟན་པ་སྟེ། འདི་ལ་ངོ་བོའི་གནད། རང་བཞིན་གྱི་གནད། ཐུགས་རྗེའི་གནད་གསུམ། དང་པོ་ངོ་བོའི་གནད་ལ། རང་
ཐོག་ཏུ་ངོ་ཤེས། ཡིན་ཐོག་ཏུ་ཐག་ཆོད། གྲོལ་ཐོག་ཏུ་གདེང་བཅའ་བ་དང་གསུམ། དང་པོ་རང་ཐོག་ཏུ་ངོ་ཤེས་པ་ནི། རང་བཞིན་འོད་དུ་སྣང་
ཡང་༑ ངོ་བོ་རིག་གདངས་གཅིག་ལས་མ་འདས་པའི་ངང་གི་རིག་པ་སྟོང་གསལ་ཟང་ཀ་དེ་ཀ་དག་གི་རང་ངོ་ཡིན་པར་ཐག་བཅད་པ་ནི་མཐར་ཐུག་གི་
གྲོལ་ས་ཅེར་མཐོང་དུ་ངོ་སྤྲད་པའོ། །གཉིས་པ་ཡིན་ཐོག་ཏུ་ཐག་ཆོད་པ་ནི། དེའི་ངང་དེ་བཏང་བཞག་མེད་པ་རང་བཞིན་གྱི་བསམ་གཏན་དུ་ཐག་
རྦད་ཀྱིས་བཅད་ལ་མ་ཡེངས་ལ་མི་འཛིན་པས་བསྒོམ་པའོ། །གསུམ་པ་གྲོལ་ཐོག་ཏུ་གདེང་བཅའ་བ་ནི། དེའི་ཚེ་སྒོམ་བྱ་སྒོམ་བྱེད་ལས་

འདས་པའི་རིག་པ་ཟང་ཐལ་དུ་ཤར་ཞིང་གྲོལ་བས་བཟང་ངན་གྱི་རྟོག་ཚོགས་མ་ཡེངས་པར་རང་གྲོལ་བའི་གདེང་ལ་ཡིད་ཆེས་ཤིང་ལ་བཟློས་པར་
བྱེད་པ་སྟེ། གནད་གལ་པོ་ཆེའི་ཆིངས་གཅིག་ཐལ་ལོ། །དེ་སྐད་དུ་ཐལ་འགྱུར་ལས། གཞན་ཡང་ཆོས་ཉིད་ངོ་བོ་ནི། །རང་བཞིན་
ཉིད་ལས་ངོ་བོར་གྲུབ། །སྣང་ཚུལ་གཅིག་ཏུ་མ་ངེས་པས། །འཇུག་པའི་ལམ་ཡང་ཐ་དད་དོ། །ངོ་དང་ཤེས་དང་གྲོལ་མཐོང་གིས། །འཇུག་
དང་མཐོང་དང་གོམས་པ་ལ། །ངོ་ཤེས་པ་ལས་རང་ངོ་སྟེ། །ཡིད་ཆེས་པ་ཡི་ཐུག་སའོ། །ཐག་ཆོད་པས་ནི་གདེང་དུ་ཚུད། །དེ་ལྟར་
གསུམ་གྱིས་ངེས་པའི་ལམ། །ངོ་བོ་རྫོགས་པས་རྒྱུ་འགགས་སོ། །ཞེས་སོ། །གཉིས་པ་རང་བཞིན་གྱི་གནད་ནི། སྣ་ཚོགས་སུ་སྣང་
ཡང་སྣང་ངོ་ལས། དོན་རང་གསལ་རྗེན་པའི་ཡེ་ཤེས་གཅིག་ཏུ་འུབས་ཆུབ་པར་བསྡུས་ཏེ་རང་གསལ་རང་བྱུང་གི་ཡེ་ཤེས་སུ་ལ་བཟླས་ནས་

༄༅། །བསྒོམས་པས། དེའི་འཛིན་པ་ཡང་གྲོལ། ལས་གཞན་ཡང་མེད་པ་ནི། འོད་སྣང་ཆོས་ཉིད་དུ་གྲོལ་བའི་གདམས་པ་སྟེ། 
ཕར་ལ་བལྟས་པས་ཚུར་ལ་གསལ་བའི་རིག་པ་སྐད་ཅིག་རྗེན་པར་བུད་པའི་ངོ་བོ་ངོ་སྤྲོད་པ་སྟེ། སྣང་བ་ལ་བལྟས་ན་མཐའ་ཡས་ཀྱང་། རིག་པ་
ལ་བལྟས་ན་གཅིག་ཀྱང་མེད་པ་ཟང་མར་རང་ཤར་བས། གྲོལ་ས་པར་གྱིས་བཏབ་པའི་མན་ངག །གནང་གལ་པོ་ཆེའི་ཆིངས་གཉིས་ཐལ་ལོ། །
དེ་སྐད་དུ་ཐལ་འགྱུར་ལས། གཞན་ཡང་ཆོས་ཉིད་རང་བཞིན་བཤད། །འདི་འདྲ་གཅིག་ཏུ་མ་ངེས་པས། །གང་ལྟར་བཏགས་པ་དེ་ལྟར་སྣང་། །
སྣ་ཚོགས་མིང་གི་གདགས་གཞི་ལས། །སྒྲ་ཚིག་དུ་མའི་སྤྲོས་པར་སྣང་། །ངེས་མེད་མིང་ནི་སྣ་ཚོགས་ལས། །དོན་ཀྱང་བཏགས་པ་ཙམ་གྱིས་
སྟོང་། །སྟོང་ཉིད་གང་དུའང་མ་གྲུབ་པས། །རང་བཞིན་དག་པ་ལྟར་སྣང་ངོ་། །ཞེས་སོ། །གསུམ་པ་ཐུགས་རྗེའི་གནད་ནི། ཕྱིའི་

གདུལ་ཡུལ་སྣ་ཚོགས་པའི་རྐྱེན་རེ་ལ་ནང་གི་གདུལ་བྱེད་དམ་འཆར་བའི་རིག་པ་དུ་མ་འཕྲོ་དུས། ཕྱིར་འཕྲོ་བའི་རྗེས་མི་བཅད། རང་ངོ་མི་
རྟོག །ནང་དུ་མི་དགག་པར་གང་ཤར་དེ་ཀའི་ཐད་དེར་ཅོག་གིས་བཞག་ལ། བར་མེད་ཀྱི་ཤེས་པ་རྗེན་པར་ཟང་ངེ་ཐལ་ལེ་བ་དེ་ངོས་བཟུང་བས། 
གྲོལ་ས་ཅེར་མཐོང་དུ་ཟིན་ཏེ་ཤར་གྲོལ་རང་ཡལ་གྱི་རིག་པ་ཧར་སངས་བར་མེད་རྗེན་པར་ཟང་ཐལ་བ་དེ་ཀ་འདི་དང་བར་དོའི་ཤེས་པ་འཆར་བྱེད་མ་
འགགས་པ་ལ་ངོས་བཟུང་བས། ཀ་དག་ཐུགས་རྗེའི་རིག་པ་ཟིན་ནས་གྲོལ་བ་སྟེ། གནད་གལ་པོ་ཆེའི་ཆིངས་གསུམ་ཐལ་ལོ། །དེ་
སྐད་དུ། ཐལ་འགྱུར་ལས། གཞན་ཡང་ཆོས་ཉིད་ཐུགས་རྗེ་བཤད། །གདུལ་བྱའི་ཡུལ་ནི་སྣ་ཚོགས་པས། །གདུལ་བྱེད་སྐུ་ཡང་དེ་ཙམ་
མ༑ །རིགས་དང་དབང་པོས་རྣམ་འཕྲུལ་ལས། །འཁོར་འདས་རྟོགས་པ་ཐ་དད་དེ། །དེ་ཉིད་སོ་སོའི་ཡུལ་བཞག་ན། །མ་བཅོས་དོན་

༄༅། །གྱི་དགོངས་པའོ། །ཞེས་སོ། །གཉིས་པ་གནད་ལ་གོམས་པ་ཐབས་ཀྱི་མན་ངག་ནི། གོང་དུ་བསྟན་པའི་དུས་གསུམ་
གནད་ཀྱི་མན་ངག་ལས། །འཇུག་པ་ཤེས་པའི་གནད་ཀྱི་རིག་པ་ཕར་འོད་ལ་འཇུག་དུས་གདངས་རང་སྣང་དུ་ཤེས་པ། ཚུར་རིག་པ་ལ་འཇུག་
དུས་རང་ས་ཀ་དག་ཏུ་ཟིན་པའི་ངང་ལས་མི་གཡོ་བ་དང་། གྲོལ་བ་རང་ངོའི་གནད་ཀྱི་ཡེ་ཤེས་བཞི་སྦྱོར་གྱི་ཚེ་ཕྱི་ནང་གསང་གསུམ་གྱི་གྲོལ་བ་རང་
ངོ་ན་གནས་པས་རང་ས་ངོ་ཤེས་པའི་གདམས་ངག་ངོས་བཟུང་བ་དང་། མཐར་ཕྱིན་པ་ངོ་ཤེས་པའི་གནད་ཀྱི་རིག་པ་ལྷུན་གྲུབ་ཆེན་པོའི་རང་ཡུལ་
དུ་ཕྱིན་ནས་ཀ་དག་དང་ལྷུན་གྲུབ་དབྱེར་མེད་ལ་གནས་པ་དེ་ངོས་ཟིན་པར་བྱེད་པ་སྟེ། སྔ་རོལ་གྱི་མན་ངག་ཚེ་འདིར་གནད་གསུམ་ལ་གོམས་ཤིང་ངོ་
སྤྲད་པ་དེ་སྔར་འདྲིས་ཀྱི་མིར་ཕྱིས་འཕྲད་པ་ལྟར་ངོ་ཤེས་པ་ན་ཐེ་ཚོམ་མེད་པར་གྲོལ་བ་དང་། འདི་དུས་ཀྱི་མན་ངག་ནི། རིག་པ་རྣོན་པོ་གཞི་

ནས་འཕགས་པ་སྐར་མདའ་མཁའ་ལ་རྒྱུག་པའི་རྣམ་པ་ལྟར་སྐད་ཅིག་གིས་རང་ངོ་ཤེས་པས་གྲོལ་བ་དང་། རིག་པ་རྟུལ་པོ་ཅེར་སྣང་བའི་
ཁྱད་པར་དུ་མ་རྟོགས་པས་སྔར་གྱི་ཟབ་མོ་ཉམས་སུ་བླང་བའི་སྟོབས་ཀྱི་ཁྱད་ཀྱིས། སེང་འཕྲུག་མངལ་རྒྱ་དང་བྲལ་བའི་ཚུལ་དུ་རྡོས་པ་
དག་པས་སྐད་ཅིག་མ་ལྔ་ལ་སོགས་པ་དབང་པོ་ཉི་ཤུ་རྩ་གཅིག་གི་ཚུལ་གང་རུང་དུ་གྲོལ་བའོ། །དེ་དག་ཀྱང་ཉི་ཟླ་ཁ་སྦྱོར་ལས། འདིའི་
དུས་ནི་གསུམ་སྟེ། འཇུག་པའི་དུས་དང་། གྲོལ་བའི་དུས་དང་། མཐར་ཕྱིན་པའི་དུས་སོ། །འདུག་པའི་དུས་ནི་གཉིས་ཏེ། རིག་
པ་འོད་ལ་ཕར་འཇུག་པ་དང་། འོད་རིག་པ་ལ་ཚུར་འཇུག་པའོ། །གྲོལ་བ་ནི་གསུམ་སྟེ། རིག་པ་ཉིད་རྐྱེན་རྣམས་དང་བྲལ་བས་
འབྱུང་བ་ལས་གྲོལ་བ་དང་། རིག་པ་ལ་དྲི་མ་མེད་པས། ཉོན་མོངས་པ་ལས་གྲོལ་བ་དང་། རིག་པ་ཉིད་མཐའ་གང་དུ་ཡང་མ་

༄༅། །ལྷུང་བས་ཕྱི་ནང་གི་ཆོས་ལས་གྲོལ་བའོ། །མཐར་ཕྱིན་པ་ནི་རིག་པ་ཉིད་ཆོས་ཐམས་ཅད་ཀྱི་སྣང་བ་དུས་གཅིག་ལ་
གྲོལ་བར་བསྟན་པའོ། །ཐབས་ནི་གཉིས་ཏེ། སྔོན་རོལ་གྱི་གདམས་པའི་གནད་དང་། འདི་དུས་ཀྱི་རིག་པ་རྣོ་རྟུལ་གྱི་ཁྱད་དོ། །ཞེས་
སོ༑ །དབང་པོའི་བྱེ་བྲག་རང་ཤར་ལས། བློ་རབ་འབྲིང་ཐ་གསུམ་ལ། འབྲིང་། རབ། རྩེ་མོ། ཕུལ། མཆོག །མཐར་ཕྱིན་
དང་བདུན་བདུན་སྦྱར་བས་ཉི་ཤུ་རྩ་གཅིག་འབྱུང་བའི་ཚུལ་རྒྱས་པར་ཐེག་པ་མཆོག་གི་མཛོད་ལས་ཤེས་པར་བྱའོ། །རིག་པ་གཞི་ཡི་འོད་གསལ་
སྣང་བ་དང་། གཞི་སྣང་མཆེད་པའི་ལྷུན་གྲུབ་འབྱམས་ཀླས་ཚེ། མངོན་སུམ་ཡིད་ཆེས་རྙེད་པའི་སྐད་ཅིག་ལ། མ་པང་བུ་འཇུག་ལྟ་
བུར་གྲོལ་བར་ཤོག ། ༈ །།བཞི་པ་རྣམ་སྨིན་སྲིད་པའི་བར་དོ་ནི། ལས་ཀྱི་འཕྲོ་མཐུད་པ་ཡུར་བ་རྐང་ཆད་པ་ལ་ཝ་འཇུག་པ་

ལྟ་བུའི་གདམས་པ་ལ་གཉིས། བར་དོའི་རང་ངོ་བཤད་པ་དང་། གདམས་ངག་གསལ་འདེབས་ཚུལ་བསྟན་པའོ། །དང་པོ་སྲིད་པ་
བར་དོའི་རང་ངོ་བཤད་པ་ལ་བཀའ་ལུང་གི་དགོངས་པ་སྣ་ཚོགས་ཀྱང་། འདིར་རྒྱུད་ཉི་ཟླ་ཁ་སྦྱོར་ལྟར་རྣམ་གྲངས་ངེས་པ་ཉི་ཤུ་སྟེ། འཁོར་
ཚུལ༑ ངེས་ཚིག །ཆ་བྱད། མངོན་ཤེས། རྫུ་འཕྲུལ། ཚེ་ཚད། ཁ་དོག །མགོ་བོའི་ལྟ་ལུགས། ལས་གསོག་མ་གསོག །
ལས་ཀྱི་ལྟས། མིང་གི་རྣམ་གྲངས། ལུས་ཀྱི་ཚད། སྐྱེ་གནས། སྤྱོད་ལམ། འོད། ལས་འབྲས། ཕྱི་མའི་ལུས་དང་ཉོན་མོངས་
པའི་འབྲེལ་ཚུལ་ཁམས་གང་དུ་གཏོགས་པ། མངལ་དུ་ཚུད་པའི་ལྟས། དཔེས་ཉེ་བར་མཚོན་པའི་ཁྱད་པར་རོ། །དང་པོ་འཁོར་
ཚུལ་གྱི་ཁྱད་པར་ནི། ཐོ་ཆུན་གྱི་འཁོར་ལོ་ལྟར་སྔ་མའི་ལུས་དང་སྣང་བ་སྤངས་ནས་སྲིད་པ་བར་དོར་འཇུག །དེ་ནས་ཕྱི་མར་འཇུག །

༄༅། །ཡང་བར་དོར་འཇུག་པ་ལན་གྲངས་མེད་པར་འཕོ་སྟེ། སོ་སོའི་ཡིད་ཀྱི་ལུས་ཅན་རྨི་ལམ་བཞིན་བརྟན་མི་ཐུབ་པ་ཐོགས་
པ་མེད་པ་འབྱུང་བཞི་རགས་པ་དང་བྲལ་ཡང་ཡོད་སྙམས་པ་ནི་ས་བོན་གྱི་ཆ་ཀུན་གཞི་ལ་ཡོད་པ་ལངས་པས་སྲིད་པའི་མིང་དང་འབྱུང་བའི་
མིང་གཉིས་འཛིན་པའི་ལུས་ཅན་ཏེ། ཉི་ཟླ་ཁ་སྦྱོར་ལས། སྲིད་པའི་བར་དོ་ཞེས་བྱ་བ། །འཁོར་བའི་གནས་ཀྱི་ལམ་མགོ་ནི། །དཔེར་
ན་ཟོ་ཆུ་བཞིན་དུ་འཁོར། །ཤ་ཁྲག་རང་གི་ལུས་བྲལ་ནས། །སྒྱུ་མ་ཡིད་ཀྱི་གཟུགས་ཅན་ནོ། །ཞེས་སོ། །གཉིས་པ་ངེས་ཚིག་ནི། 
ལས་དང་སྐྱེ་གནས་དང་བདེ་སྡུག་དུ་མ་སྲིད་པས་སྲིད་པ་སྐྱེ་བ་སྔ་མ་ནུབ་ཕྱི་མ་མ་བླངས་པའི་བར་ཡིན་པས་བར་དོ་ཞེས་བྱ་སྟེ། དེ་
ཉིད་ལས། རྡོས་དང་བྲལ་བས་མིང་གཉིས་པ། སྔ་མའི་ཤེས་པ་སྣང་བ་འགགས། །ཕྱི་མ་ཉིད་ནི་མ་བྱུང་བར། །རིགས་ཅན་

གང་དུ་མ་ངེས་པས། །གང་ནུབ་གང་སྣང་དེ་སྐབས་ན། །སྐད་ཅིག་གནས་པའི་བར་མ་དོ། །ཞེས་སོ། །གསུམ་པ་ལུས་ཀྱི་ཆ་བྱད་ཀྱི་
ཁྱད་པར་ནི། བར་དོར་ཇི་ཙམ་གནས་པའི་ཕྱེད་སྔར་གྱི་ཆ་བྱད་དུ་འབྱུང་བ་ནི་བག་ཆགས་སྔ་མའི་སྟོབས་ནུབ་ཏུ་ཉེ་བ་ཡིན་ལ། ཕྱེད་ཕྱི་མ་
གར་སྐྱེ་དེའི་ལུས་དང་གོས་ལ་སོགས་པར་འཆར་བ་ནི་བག་ཆགས་ཕྱི་མ་ལང་དུ་ཉེ་བའི་འགོ་བརྩམས་པ་ལས་འབྱུང་བ་སྟེ། དེ་ཉིད་ལས། 
ཕྱིས་ནི་གང་སྐྱེའི་ཆ་བྱད་འཛིན། །ཕྱིས་འབྱང་ཆ་བྱད་ཡོངས་བཟུང་ནས། །རིགས་དྲུག་སོ་སོའི་སྣང་ཆར་འགྱུར། །ཞེས་སོ། །བཞི་པ་
མངོན་ཤེས་ནི། ཟག་བཅས་ཀྱི་མངོན་ཤེས་ཀྱིས་སྟོང་གསུམ་གྱི་འཇིག་རྟེན་སྣོད་བཅུད་དུ་སྣང་བ་ཐམས་ཅད་དུས་གཅིག་ལ་དབང་པོའི་ཡུལ་དུ་
མཐོང་བ་སྟེ། ཁ་སྦྱོར་ལས། འདོད་པ་ཁམས་ཀྱི་ཕྱི་སྣོད་དང་། །བཅུད་ནི་རང་གིས་རིག་ཅིང་གསལ། །རང་གར་སྐྱེ་བའི་སྣོད་བཅུད་

༄༅། །ཀྱང་༑ །དེ་ཉིད་དུས་ན་གསལ་བའོ། །འདོད་ལྡན་སྣོད་བཅུད་གསལ་བར་སྣང་། །ཞེས་སོ། །རྒྱུ་སྔར་མངོན་ཤེས་སྒོ་མཐོང་
བ་ལས་བྱུང་བའོ། །ལྔ་པ་རྫུ་འཕྲུལ་ནི། གང་དུ་བསམ་པ་དེར་སྐད་ཅིག་གིས་སླེབ་པ་ཡིད་མགྱོགས་ཀྱི་རྫུ་འཕྲུལ་ཡོད་པས་ནམ་མཁར་འགྲོ་ཞིང་། 
ཁབ་མིག་དང་། རྟ་རྔའི་ཉག །སྐྲའི་ནང་། རི་བྲག་ནམ་མཁའ་ལ་སོགས་པའི་ནང་རགས་ཕྲ་གང་དུ་ཤེས་པ་ཆུད་ཀྱང་། དེར་ཚུད་ནས། མངལ་
གནས་དང་རྡོ་རྗེ་གདན་མ་གཏོགས་ཐམས་ཅད་ལ་ཟང་ཐལ་བ། འདི་དག་ཀྱང་རྨི་ལམ་ལྟར་སྐད་ཅིག་ལ་ཡལ་ནས་དེ་ནས་སྣང་བ་གཞན་འཆར་བས་
རྟག་མི་ཐུབ་པ་སྟེ། དེ་ཉིད་ལས། དབང་པོ་ཡན་ལག་ཡོངས་རྫོགས་པས། །དངོས་པོ་ཀུན་ལ་ཐོགས་མེད་ཅིང་། །རི་བྲག་ལ་སོགས་ཐོགས་
མེད་འཇུག །ཅེས་སོ། རྒྱུ་ནི་གོང་དུ་ལོངས་སྐུའི་རྫུ་འཕྲུལ་མཐོང་བ་ལས་བྱུང་བ་ཡིན་ནོ། །དྲུག་པ་ཚེ་ཚད་ནི། སྐྱེ་ཚུལ་ཉི་ཤུ་པོ་འདི་

དག་ཞག་བདུན་སོགས་ཏེ། ཞག་བདུན་སོང་ནས་སྔར་གྱི་ཤི་བ་དྲན་པ་ལས། སྔར་ཤི་བའི་དུས་དེར་འཆི། སྐྱེ་བ་དྲན་པ་ལས་ཀྱང་སྐྱེ་བ་སྟེ། 
བདུན་ཕྲག་བདུན་ཚུན་ཆད། ཞག་བདུན་ཕན་ཆད་ཀྱི་བར་སྲིད་པ་བར་དོར་གནས། ལ་ལ་བདུན་ཚན་དང་པོ་རྫོགས་ནས་ལུས་ལེན། ཁ་
ཅིག་བདུན་གཉིས་དང་གསུམ་བཞི་ལྔ་སོགས་རིང་དུ་གནས་ནས་ལུས་ལེན། རིང་མཐའ་ཞག་བཞི་བཅུ་རྩ་དགུ་སྟེ། སྔ་མ་ལས། གཞན་
ལས་ཚེ་ནི་ཞག་བདུན་འགྱུར། །ཞག་ནི་བདུན་ཕྲག་བདུན་གྱི་ནི། །དེ་ཡི་ཚེ་ཡི་ཚད་ཡིན་ནོ། །ཞེས་སོ། །བདུན་པ་ཁ་དོག་ནི་ཕྱི་མ་གང་སྐྱེ་
དེའི་ཁ་དོག་ཏུ་སྣང་སྟེ། ལྷ་མི་གཉིས་དཀར། ལྷ་མིན་དང་དུད་འགྲོ་སེར། ཡི་དྭགས་སྔོ། དམྱལ་བ་སྨུག་ནག་སྟེ། ཁ་སྦྱོར་ལས། ལྷ་
དང་མི་ནི་ཁ་དོག་དཀར། །ལྷ་མ་ཡིན་དང་བྱོལ་སོང་སེར། །ཡི་དྭགས་འོད་ནི་དུ་བ་འདྲ། །དམྱལ་བ་སྡོང་དུམ་ལྟ་བུའམ། །ཡང་ན་བལ་ནག་

༄༅། །གཡེངས་པ་འདྲ། །བྱོལ་སོང་ཡང་ན་ཁྲག་བཙོས་བཞིན། །ལྷ་མིན་ཁ་ཆར་འབབས་པ་བཞིན། །ཞེས་སོ། །རྒྱུ་ནི་གོང་
དུ་ཆོས་ཉིད་ཀྱི་ཁ་དོག་མཐོང་བ་ལས་སོ། །བརྒྱད་པ་མགོའི་ལྟ་ཕྱོགས་ནི། ལྷ་མི་གྱེན། ལྷ་མིང་དང་དུད་འགྲོ་འཕྲེད། ཡི་དྭགས་དང་དམྱལ་བ་
ཐུར་ལ་བལྟ་སྟེ། དེ་ཉིད་ལས། དེ་ཚེ་ཁ་ནི་འདི་ལྟ་སྟེ། །ལྷ་དང་མི་ནི་གྱེན་ལ་བལྟ། །ལྷ་མིན་བྱོལ་སོང་དེ་བཞིན་འཕྲེད། །ཡི་དྭགས་དམྱལ་བ་
ཐུར་དུ་བལྟ། །འདི་དག་ད་གདོད་སྐྱེ་བའི་དབང་། །ཞེས་སོ། །དགུ་པ་ལས་གསོག་མི་གསོག་ནི། རགས་པ་མངོན་གྱུར་དུ་མི་གསོག་ལ་ཕྲ་བ་
ལུང་མ་བསྟན་སྔོན་དང་ཕྱི་མའི་ཉེར་ལེན་གྱི་ཆ་ཅན་ཕྲ་བར་གསོག་སྟེ་རྨི་ལམ་བཞིན་ནོ། །དེ་སྐད་དུ་དེ་ཉིད་ལས། སྲིད་པའི་བར་དོར་ལས་རྣམས་
ནི༑ །གསོག་དང་མ་གསོག་ལྟས་འདིའོ། །རྣམ་པར་སྨིན་པའི་བག་ཆགས་མེད། །བར་མའི་དབང་གི་རྒྱུ་མཐུན་པའི། །བག་ཆགས་རྣམས་

ནི་འདིས་གསོགས་སོ། །ཞེས་སོ། །བཅུ་པ་དགེ་སྡིག་གི་ལྟས་ནི། ལས་དཀར་ཞིང་བདེ་འགྲོར་འགྲོ་བ་རྣམས་ཤེས་པ་གསལ་ལ། མི་དགེ་བའི་
ལས་ཀྱིས་ངན་འགྲོར་འགྲོ་བ་རྣམས་ཤེས་པ་རྨུགས་ཤིང་མི་གསལ་བ་སྟེ། དེ་ཉིད་ལས། དེ་ཚེ་ཤེས་པའི་ལྟས་འདིའོ། །གང་ཞིག་ལས་ནི་དག་
བ་ཡི། །ཤེས་པ་ཉིད་ནི་གསལ་བ་ཡིན། །དེ་བཞིན་མ་དག་རྣམས་མི་གསལ། །དེ་ཀུན་དགེ་སྡིག་ལས་ལས་བྱུང་། །ཞེས་སོ། །བཅུ་
གཅིག་པ་མིང་གི་ཁྱད་པར་ནི། བཞི་སྟེ། འབྱུང་བ་ཕྲ་མའི་བག་ཆགས་ཀྱི་གཟུགས་རགས་པ་མེད་ཀྱང་ཡོད་པར་སྣང་བས་སྲིད་པའི་ཤ་གཟུགས་
ཅན་དང་གཅིག་ཟས་སུ་དྲི་ཟ་ཞིང་ལས་ཀྱི་ཉེ་བར་འཁོར་བས་དྲི་ཟ་ཉེ་བར་འཁོར་བ་དང་གཉིས། ལུས་སྔ་ཕྱིའི་བར་ཡིན་པས་སྲིད་པའི་བར་དོར་ཕུང་
པོ་ཉེ་བར་ལེན་པའི་མཚམས་སྦྱོར་བ་དང་གསུམ། གཟུགས་དང་དབང་པོ་རགས་པར་མེད་ཀྱང་ལས་དང་བག་ཆགས་ཀྱི་དབང་པོ་ཚང་བར་མཐོང་

༄༅། །བས་དབང་པོ་ཀུན་ཚང་ཐོགས་མེད་ལྡན་དང་བཞི་སྟེ། ཉི་ཟླ་ཁ་སྦྱོར་ལས། དེ་ཉིད་མིང་གི་རྣམ་གྲངས་ནི། །འདི་དག་རྣམས་
སུ་རིག་པར་བྱ། །མིང་བཞི་འདུས་པའི་བདག་ཉིད་ཅན། །སྲིད་པ་ཡི་ནི་ཤ་གཟུགས་དང་། །སྒྱུ་ལུས་དྲི་ཟ་ཉེ་བར་འཁོར། །སྲིད་པའི་བར་དོ་
ཕུང་མཚམས་སྦྱོར། །གཟུགས་མེད་དབང་པོ་ཀུན་ལྡན་པས། །ཐོགས་པ་མེད་པར་ཀུན་ལ་འཇུག །ཅེས་སོ། །རྒྱུ་ནི་གོང་གི་ཡེ་ཤེས་བཞི་
སྦྱོར་གྱི་རྩལ་ལས་འབྱུང་བའོ། །བཅུ་གཉིས་པ་ལུས་ཚད་ནི། ལས་དག་པ་རྣམས་བྱིས་པ་ལོ་བཅུ་དྲུག་ལོན་པའི་ན་ཚོད་དང་། མ་དག་པ་རྣམས་
བརྒྱད་པ་ཙམ་སྟེ། དེ་ཉིད་ལས། དེ་ལྟར་བར་མའི་ལུས་ཀྱི་ཚད། །བྱིས་པ་ལོ་བརྒྱད་ལོན་པའམ། །ལོ་བཅུ་ལོན་པའི་ལུས་ཚད་དུ། །རྨི་ལམ་
ལྟ་བུའི་གཟུགས་སུ་གནས། །ཞེས་སོ། རྒྱུ་ནི་ལྷུན་གྲུབ་ཀྱི་སྣང་བ་མཐོང་བ་ལས་བྱུང་ངོ་། །བཅུ་གསུམ་པ་སྐྱེ་གནས་ནི། བརྫུས་སྐྱེས་སུ་

གཏོགས་ཏེ་ལྷ་དང་ཆོས་མཐུན་པས་འོད་དང་རྫུ་འཕྲུལ་ཡོད་ལ། དམྱལ་བ་དང་ཆོས་མཐུན་པས་ཞག་བདུན་བདུན་ན་སྐྱེ་ཤིའི་སྡུག་བསྔལ་དྲག་པོར་
སྤྱོད་དེ། ཁ་སྦྱོར་ལས། སྐྱེ་གནས་ཉིད་ནི་རྣམ་བཞི་ལས། །བརྫུས་ནས་སྐྱེ་བ་ཉིད་དུ་སྟེ། །ལྷ་དང་དམྱལ་བ་བར་མ་དོ། །འདི་ཀུན་
བརྫུས་པ་ལས་སྐྱེའོ། །ཞེས་སོ། །རྒྱུ་ནི་གོང་དུ་སྤྲུལ་པའི་སྣང་བ་མཐོང་བ་ལས་སོ། །བཅུ་བཞི་པ་སྤྱོད་ལམ་ནི། ཆོས་ཉིད་ཀྱི་སྟོབས་
ཡལ༑ སྔར་ཞེན་གྱི་བག་ཆགས་ལངས་པས་སྔར་གང་བྱེད་ཀྱི་ལས་ལ་སྤྲོ་བ་སྟེ། དེ་ཉིད་ལས། སྤྱོད་པ་ཉིད་ནི་བར་མ་དོ། སྔར་ཞེན་ལས་
ལ་སྤྲོ་བ་སྟེ། །དེ་ཡི་རྗེས་སུ་ཞུགས་ནས་ནི། །དེ་ཆོས་ཡིད་ཀྱི་རྗེས་སུ་འཛིན། །ཞེས་སོ། །རྒྱུ་ནི་ཆོས་ཉིད་བར་དོ་ལ་བྱེད་ཅིང་དངས་པ་ལས་སོ།།
བཅོ་ལྔ་འོད་ཀྱི་ཁྱད་པར་ནི། ལས་དག་པ་རྣམས་ལ་དཔག་ཚད་གཅིག་ཏུ་གསལ་ལ། མ་དག་པ་རྣམས་ལ་མོག་མོག་པོར་གསལ་བ་སྟེ། སྔ་

མ་ལས། དེ་ཉིད་འོད་ཀྱི་ཚད་རྣམས་ནི། །སྔར་ཞེན་བག་ཆགས་ཆུང་བ་དང་། །འདི་ཡི་འོད་ནི་དཔག་ཚད་གཅིག །ཁ་དོག་དཀར་
པོ་ལྷང་ལྷང་པོ། །འདི་ནི་ལྷ་མིའི་སྐྱེ་གནས་སོ། །བག་ཆགས་ཅན་ལ་གསལ་མི་སྣང་། །ཞེས་སོ། །རྒྱུ་ནི་ཆོས་ཉིད་ཀྱི་རང་འོད་གསལ་བ་ལས་སོ། །
བཅུ་དྲུག་པ་ཕྱི་མའི་ལས་འབྲེལ་ནི། ཕྱི་མ་བདེ་འགྲོར་སྐྱེ་ན་འདིར་ལས་བཟང་པོའི་རྣམ་པ་དང་འཕྲད་པར་སྣང་ལ། ངན་འགྲོར་སྐྱེ་ན་མི་དགེ་བའི་སྣང་
བར་སྤྱོད་པ་སྙམ་བྱེད་པ་སྟེ། ཉི་ཟླ་ཁ་སྦྱོར་ལས། གང་གི་ལས་ནི་བཟང་ངན་གྱིས། །བཟང་བས་དགེ་དང་ཡིད་འོང་འཕྲད། །ངན་པ་སེམས་ཅན་
བག་ཆགས་ཅན། །ཡིད་དུ་མི་འོང་མངལ་དུ་འཇུག །ཅེས་སོ། །རྒྱུ་ནི་སྔར་ཆོས་ཉིད་ཀྱི་སྣང་བ་ལ་དགའ་གདུང་དུ་བཟུང་བ་ལས་འབྱུང་ངོ་། །
བཅུ་བདུན་པ་ཕྱི་མའི་ལས་དང་ཉོན་མོངས་ནི། ཞེ་སྡང་ལས་གཟུགས། འདོད་ཆགས་ལས་འདོད་པ། གཏི་མུག་ལས་གཟུགས་མེད་དུ་སྐྱེ་

བའི་ལས་འབྲེལ་དུ་འབྱུང་སྟེ། དེ་ཉིད་ལས། ཕྱི་ནང་ལུས་དང་འབྲེལ་པ་ནི། །རང་ཤུགས་ཞེ་སྡང་སྐྱེས་པའི་རྒྱུ། །དེ་བཞིན་འདོད་ཆགས་
རྐྱེན་གྱིས་ནི། །ཕྱི་མ་ལ་ནི་སྣང་བའི་ཚུལ། །ཞེས་སོ། །རྒྱུ་ནི་ཆོས་ཉིད་ཀྱི་སྣང་བ་ལ་གོལ་བ་ལས་བྱུང་ངོ་། བཅོ་བརྒྱད་པ་ཁམས་གང་དུ་
གཏོགས་པ་ནི། གཟུགས་རང་མཚན་དུ་མེད་པས་གཟུགས་མེད་དུ་གཏོགས་ཏེ་མིང་བཞིའི་ཕུང་པོ་ལ་སེམས་ཀྱི་རྒྱུད་བརྟེན་པར་ཆོས་མཐུན་པའི་
ཕྱིར༑ མིང་བཞིའི་ཕུང་པོ་ཡང་ཕྲ་བ་ས་བོན་གྱི་ཆའི་འབྱུང་བ་ཀུན་གཞིའི་སྟེང་ན་ཡོད་པ་ལས་འབྱུང་བ་སྟེ། སྔ་མ་ལས། ཁམས་ན་རྣམ་
པ་གསུམ་དག་ལས། མིང་བཞིའི་ཕུང་པོ་མ་འགགས་ཏེ། །ཕྱི་མ་མ་བླངས་བར་མི་སྲིད། །མིང་བཞི་འདུས་པའི་ཕུང་པོ་ལ། །ཤ་ཁྲག་
གཟུགས་ནི་མི་སྣང་བས། །གཟུགས་ནི་མེད་པའི་ཁམས་སུའོ། །ཞེས་སོ། །རྒྱུ་ནི་ཆོས་ཉིད་སྒྱུ་མ་ལྟ་བུའི་སྣང་བ་མཐོང་བ་ལས་འབྱུང་བའོ། །

༄༅། །བཅུ་དགུ་པ་མངལ་དུ་ཚུད་པའི་ལྟས་ནི། བར་དོར་སྡོད་པའི་ཚེ་རྫོགས་ནས་ཕྱི་མའི་ལུས་ལེན་དུ་ཉེ་བའི་ཚེ། མའི་མངལ་དུ་
ལས་རླུང་གིས་འཕངས་པ་ལས། ལྷའི་སྐྱེ་གནས་སམ་མངལ་དུ་ཚུང་ན་ལྷ་ཁང་གི་ཡང་ཐོག་གམ་ཁང་བུ་བརྩེགས་པའི་ནང་ན་འདུག་སྙམ་བྱེད། དེ་
བཞིན་དུ་ལྷ་མིན་གྱི་མངལ་དུ་ཚུད་ན་མགལ་མེའི་འཁོར་ལོའི་དབུས་སམ་ཆར་འབབ་པའི་དཀྱིལ་ན་འདུག་སྙམ་བྱེད། མིའི་མངལ་དུ་ཚུད་པ་ལ་རབ་
ཏུ་གྲངས་སྙམ་བྱེད་ན་མི་ལུས་ཙམ་པོ། །ནམ་རྨུགས་པའི་དཀྱིལ་ན་འདུག་སྙམ་བྱེད་ན་མི་ལུས་གཙང་མ་དང་། སྐྱེ་བོ་འདུས་པའི་ཅ་ཅོའི་གསེབ་
ན་འདུག་སྙམ་བྱེད་ན་མི་ལུས་རིན་པོ་ཆེ་དང་། གཞན་ཡང་ཁྲི་གདན་ཡོད་པ་རྒྱལ་པོ། རྡོ་རྗེ་དྲིལ་བུ་ཡོད་པ་ཆོས་པར་སྐྱེ་བར་བཤད། ངན་སོང་ལ་
བྱོལ་སོང་གི་མངལ་དུ་ཚུད་ན་ན་བུན་གྱི་ནང་ངམ་སྤྱིལ་པོའི་ནང་ན་འདུག་སྙམ་བྱེད། ཡི་དྭགས་ལ་བྲག་ཕུག་རྡུགས་པའམ་གྲོག་པོ་སྟོང་པར་འདུག་

སྙམ་བྱེད། དམྱལ་བ་ནི་བརྒྱུད་པ་ལས་དངོས་སུ་སྲིད་པའི་བར་དོ་མི་སྣང་སྟེ་དབུགས་ཆད་པ་དང་སྐྱེ་བ་དུས་མཉམ་དུ་གནས་སོ། །དེ་སྐད་དུ་ཉི་
ཟླ་ཁ་སྦྱོར་ལས། ཕྱི་མའི་ལུས་དང་ཉེ་བའི་ཚེ། །མགལ་མེའམ་ནི་ཆར་པའམ། །དེ་བཞིན་གྲང་བ་ནམ་རྨུགས་པ། །སྐྱེ་བོ་འདུས་པའི་ཅ་
ཅོ་དང་། །ལྷ་ཁང་ངམ་ནི་ཡང་ཐོག་གམ། །ཁང་བུ་དག་ནི་བརྩེགས་པར་མཐོང་། །ངན་སོང་རྣམས་ནི་སྤྱིལ་བུའམ། ཕུག་རྡུགས་གྲོག་པོ་
སྟོང་པར་མཐོང་། །འདི་དག་མངལ་དུ་ཚུད་པའི་རྟགས། །འགྲོ་བར་འདོད་ཀྱང་རྒྱས་འཐུམས་ཏེ། །ཐོགས་པ་ཉིད་དང་བཅས་པའོ། །ཞེས་
སོ༑ །རྒྱུ་ནི་ཆོས་ཉིད་བདེན་པ་ལ། ཡིད་མ་ཆེས་པ་ལས་འབྱུང་བའོ། །ཉི་ཤུ་པ་དཔེ་ནི། རྩྭས་མི་འཛིན་པ་ལྟར་བག་ཆགས་ཀྱིས་
མངལ་འཛིན་པ་དང་། འདམ་རྫབ་ཀྱིས་ནོར་བུ་ལ་སོགས་འཛིན་པ་ལྟར་འཁོར་བ་ན་དག་པའི་ཡེ་ཤེས་འཛིན་པ་དང་། རྙིས་བྱ་འཛིན་པ་

༄༅། །པ་ལྟར་ཕ་མའི་སྙོམས་འཇུག་གི་རྙིས་མངལ་དུ་སྲིད་པ་བར་དོའི་སེམས་ཅན་འཛིན་པ་སྟེ། ཁ་སྦྱོར་ལས། དཔེ་ནི་
རྩྭས་ནི་མེ་འཛིན་དང་། །དེ་བཞིན་འདམ་གྱིས་རྫས་འཛིན་དང་། །མཁའ་འགྲོ་འདོད་པའི་དབང་གིས་ནི། །ས་ཁུང་བྲུས་པའི་རྙིས་འཛིན་ལྟར། །
དབང་མེད་ཆགས་པའི་རྙིས་འཛིན་ནོ། །ཞེས་སོ། གཉིས་པ་གདམས་ངག་གསལ་འདེབས་པ་ལ། འོད་གསལ་གྱི་སྒོ་འདི་མ་མཐོང་ཡང་
ཁྲེགས་ཆོད་ཙམ་མམ་རུ་ཤན་འབྱེད་པའི་སྤྱོད་པས་ལུས་ངག་གི་སྔོན་འགྲོ་བྱེད་དུས་ཚེའི་བར་ཆད་པ་རྣམས་ལས་བཟང་གི་འཕྲོ་མཐུད་པས་སྲིད་
པའི་བར་དོ་ནས་འཁོར་བའི་རུ་ལྡོག་པ་སྟེ། འདི་ལ་དབང་པོ་རབ་འབྲིང་ཐ་གསུམ་ལས། དང་པོ་ཡང་མཐའི་རབ་མངའ་སྒོ་དགག་སྟེ་བཟློག་
པ་ནི། རྣམ་གྲངས་ཉི་ཤུ་པོ་དེ་དག་ལ་ཞེན་ལོག་བསྒོམ་པས་སྐྱེ་གནས་དེ་དག་གི་གསེབ་ཏུ་མི་འགྲོ་བར་འཇུག་པ་སྤང་། སྔར་གྱི་ཉམས་ལེན་ལ་

བརྩོན་ནས་སྤྲུལ་པའི་ཞིང་དུ་སྐྱེ་བའི་གདམས་པ་འབད་པ་དང་། ཕོ་མོའི་སྙོམས་འཇུག་མཐོང་བ་ན། བླ་མ་ཡི་དམ་དུ་མོས་པས་བདེ་སྟོང་
གི་དོན་ལ་མཉམ་པར་བཞག་པས་དག་པའི་ཞིང་ཡིད་ལ་དྲན་པས་དེ་ཉིད་དུ་སྐྱེས་ནས་འཚང་རྒྱའོ། །གཉིས་པ་ཐ་མའི་འབྲིང་གིས་སྒྱུ་མ་ལྟ་བུའི་
བསྐྱེད་རིམ་གྱིས་བཟློག་པ་ནི། གོང་གི་སྣང་བ་དེ་རྣམས་ཤར་བའི་དུས་སུ་ཡི་དམ་གྱི་ལྷར་བསྒོམ་ནས་བསྐྱེད་རིམ་གྱི་ངང་ལ་བཞག་པས་ཁ་ཅིག་
གྲོལ་བའང་ཡོད་ཅིང་། དེར་མ་གྲོལ་ན་མངལ་ནས་ཡི་དམ་ཡབ་ཡུམ་དུ་གསལ་གདབ་ནས་བསྐྱེད་རྫོགས་བསྒོམས་པའི་བྱིན་བརླབས་ཀྱིས་རྟག་
ཏུ་ཆོས་ལ་སྤྱོད་པའི་རིགས་སུ་སྐྱེའོ། །ཐ་མ་སྐྱབས་འགྲོས་བཟློག་པ་ནི། གོང་གི་སྣང་བ་རྣམས་ཤར་བའི་དུས་སུ། བླ་མ་ཡི་དམ་ཕྱོགས་
བཅུའི་སངས་རྒྱས་རིགས་ལྔ་བདེ་བར་གཤེགས་པ་ལ་སོགས་པའི་དཀོན་མཆོག་གསུམ་ལ་སྐྱབས་འགྲོ་བྱས་པས། མངལ་སྒོ་ངན་པ་རྣམས་

༄༅། །ཁེགས་ཏེ། མི་ལུས་རིན་པོ་ཆེ་དལ་འབྱོར་བཅོ་བརྒྱད་དང་ལྡན་པའི་ལུས་ཐོབ་ནས། སྐྱེ་བ་དེ་ལ་བླ་མ་དགེ་བའི་བཤེས་
གཉེན་གྱི་ཞབས་དྲུང་དུ་སྐྱེས་ཏེ། ཟབ་མོའི་ཆོས་ཐོས་ནས་ལོ་ཉེར་ལྔའམ་སུམ་ཅུ་རྩ་ལྔ་སོགས་ནས་ཆོས་འདི་དང་འཕྲད་དེ་ཚེ་འདི་ཉིད་དམ་བར་དོར་
འཚང་རྒྱའོ། །མདོར་ན་འདིའི་དུས་སུ་སྐྱེ་གནས་བཟང་པོར་གདམས་པ་དང་། ཕྱི་ནས་ལུས་རྟེན་ཁྱད་པར་ཅན་ཐོབ་པ་དང་། ཞིང་ཁམས་ཁྱད་
པར་ཅན་ཐོབ་པ་དང་། ཞིང་ཁམས་ཁྱད་པར་ཅན་དུ་བགྲོད་པའི་ཐབས་སུ་འབད་དགོས། དེའི་ཚུལ་ད་ལྟ་ནས་བློ་ལ་ངེས་པར་བྱས་ལ་ཅི་ལ་
ཐུག་ཀྱང་ངན་སོང་དུ་སྐྱེ་བའི་རྟགས་ཀྱི་སྣང་བ་དེར་མི་འཇུག་པའི་འདུན་པ་བཏད་པ་དང་། དེར་སྐྱེ་བའི་རྒྱུ་མི་དགེ་བ་སྔར་བྱས་ལ་འགྱོད་བཤགས་
བྱ་ཞིང་། ཕྱིན་ཆད་མི་བསྒྲུབ་པའི་དམ་བཅའ་དང་། བླ་མ་དཀོན་མཆོག་ལ་སྐྱབས་སུ་འགྲོ་བ་དང་ཚོགས་བསགས་པ་སོགས་ལུས་རྟེན་ཁྱད་པར་

ཅན་འགྲུབ་པའི་རྒྱུ་བསགས། མངལ་དུ་འཇུག་པར་གྱུར་པ་ཡིན་ན། ཕ་མའི་སྙོམས་འཇུག་ལ་ཆགས་སྡང་སྐྱེ་བས། ད་ལྟ་ནས་དེའི་
གཉེན་པོར་མི་སྡུག་པའི་འདུ་ཤེས་བསྒོམ། མངལ་སྒོ་བཟང་པོ་གདམས་པའི་འཕེན་པ་བཏང་ན། དེའི་དུས་སུ་དེ་ལྟར་ཤེས་འོངས་ལ། ཁྱད་
པར་དག་པའི་ཞིང་བདེ་བ་ཅན་སོགས་སུ་འདུན་པ་གཏད། དེར་སྐྱེ་བའི་རྒྱུ་བསྒྲུབ་དགོས་པ་ཡིན་འདིའི་གདམས་ངག་ད་ལྟ་ནས་སྐབས་སྐབས་
སུ༑ ངའི་ལུས་འདི་བར་དོའི་ལུས་ཡིན། སེམས་འདི་བར་དོའི་སེམས་ཡིན། སྣང་བ་འདི་བར་དོའི་སྣང་བ་ཡིན་པ་སོགས་སྙམ་པ་
དང་༑ གོང་གི་སྐྱེ་གནས་ཀྱི་རྟགས་དེ་དག་མངོན་དུ་གྱུར་ཡོད་པ་ལྟ་བུར་བསམ་ལ། དེར་མི་འཇུག་པར་དག་པའི་ཞིང་ཁམས་སུ་འགྲོ་བའི་
འཕེན་པ་དང་སྨོན་ལམ་སོགས་བྱའོ། །དེའང་རྡོ་རྗེ་སྙིང་པོ་ལས། སྐྱེ་བོ་སྲིད་པ་བར་དོའི་ངོ་སྤྲོད་ནི། ཀྱི་རིགས་ཀྱི་བུ༔ དབང་པོ་

༄༅། །དམན་པ་ཆོས་ཉིད་བར་དོར་མ་གྲོལ་ནས༔ སྲིད་པ་བར་དོ་ཞེས་ཡིད་ཀྱི་ལུས་ལ་སྔོན་ལུས་དེ་ཡོད་སྙམ་པར་བྱེད་པ༔ དབང་
པོ་ཀུན་ཚང་བའི་ས་རྡོ་རི་བྲག་ཀུན་ལ་ཐོགས་མེད་དུ་འགྲོ་ནུས་པ་གཅིག་འོད་༔ དེ་འཆི་བའི་ལྟས་ཡིན་པས་བླ་མ་ལ་གསོལ་བ་ཐོབ་མཛོད༔ སྐབས་
སུ་རི་ཉིལ་བའི་སྒྲ་དང་༔ མཚོ་ལུད་པའི་སྒྲ་དང་༔ མེ་མཆེད་པའི་སྒྲ་དང་༔ རླུང་འུར་བའི་སྒྲ་དང་༔ འབྱུང་བཞི་རང་གི་ལས་ཀྱི་ཤུགས་
ཀྱིས་སྒྲ་ལས་ཕ་རོལ་ནས་འོང་བ་མ་ཡིན་ནོ༔ འོད་དཀར་པོ་དང་༔ དམར་པོ་དང་༔ ནག་པོས་བསླུས་ཤིང་དེད་པ་ལ་སོགས་པ་ཡང་ཕ་རོལ་
ནས་འོང་བ་མ་ཡིན་ཞིང་༔ རང་གི་འདོད་ཆགས་དང་༔ ཞེ་སྡང་༔ གཏི་མུག་གི་མདངས་ཡིན་ནོ༔ གར་བསམ་ཕྱོགས་སུ་འགྲོ་ནུས་ཤིང་༔ 
སྐད་ཅིག་གིས་སླེབས་པའི་རྫུ་འཕྲུལ་ཡ་མ་ཟུངས་ཡོད་པ་གཅིག་ཡིན་ནོ༔ ཟག་བཅས་ཀྱི་མངོན་ཤེས་ཕྲ་མོ་ཞིག་འབྱུང་བས༔ ཟས་ནོར་

གཏོང་འདོད་པ་དང་༔ འཛིན་ནུས་པ་ཅི་བྱུང་ཡང་ཆགས་ཞེན་མི་བྱ༔ འདྲེན་མཆོག་གི་སེམས་རྒྱུད་བཟང་ངན་སོགས་དང་༔ ཁ་ཏོན་
བརྗོད་པ་དག་མི་དག་གང་ཤེས་རྣམས་ལ་དག་སྣང་སྦྱང་བ་ལས་དད་ལོག་མ་བྱེད༔ དད་ལོག་བྱས་ན་ངན་སོང་དུ་འགྲོ་བའི་རྒྱུ་ཡིན་ནོ༔ ཡང་
སྙིང་རླུང་ལངས་ཤིང་འགྲོ་སྙིང་འདོད་པ་དང་༔ གར་འགྲོ་ཡང་འོད་ཤར་བ་ལ་སོགས་པ་གང་བྱུང་ཡང་༔ འོད་ནི་རང་གི་རིག་པའི་འོད་ཡིན་
ནོ༔ ཉེ་རུ་སོགས་ཀྱིས་འདིར་ཤོག་དང་། སྐྱིང་དགའ་ཡོད་ཟེར་བ་སོགས་ཐར་པའི་གེགས་ཡིན་ནོ༔ བླ་མ་དང་ཡི་དམ་ལ་གསོལ་བ་
འདེབས་པ་གལ་ཆེའོ༔ ལུས་ཚོལ་བའི་འདུན་པ་སྐྱེ་ནས་འོང་ངོ་༔ གང་སྣང་ཡི་དམ་གྱི་ལྷ་བསྒོམ་པ་གལ་ཆེའོ༔ མུན་ནག་ཏུ་ཐུར་དུ་
འགྲོ་ན་དམྱལ་བའི་ལམ་ཏེ༔ ཚ་གྲང་གི་སྡུག་བསྔལ་མྱོང་བས༔ ལྷ་དང་བླ་མ་ལ་གསོལ་བ་འདེབས་པ་གལ་ཆེའོ༔ ས་ཕུག་དང་གང་

ཕུག་ནི་ཡི་དྭགས་སུ་སྐྱེ་བའི་ལྟས་ཡིན་ནོ༔ མུན་ནག་དང་མུན་ཁང་ནང་དུ་འགྲོ་བ་བྱོལ་སོང་༔ ན་བུན་ནང་དུ་ཕྱིན་སྙམ་ན་
ལྷ་མ་ཡིན༔ ལྷ་ཁང་ནང་དུ་ཕྱིན་སྙམ་ན་ལྷར་སྐྱེ༔ དེ་རྣམས་གང་ལའང་མི་འཇུག་ཅིང་ལྷ་དང་བླ་མ་ལ་གསོལ་བ་འདེབས་པ་གལ་ཆེའོ༔ ཁང་
པའི་ནང་དུ་ཕྱིན་ན་མིར་སྐྱེ༔ ཁང་པ་ལ་ཞིག་རལ་ཡོད་ན་དབང་པོ་མི་ཚང༔ སྐར་ཁུང་མེད་ན་ཀླུགས་པར་སྐྱེ༔ ཁང་པ་ནང་དུ་ཡི་གེ་
ཡོད་ན་ཆོས་པར་སྐྱེ༔ ཁྲི་ཡོད་ན་རྒྱལ་པོར་སྐྱེ༔ རྡོ་རྗེ་དྲིལ་བུ་ཡོད་ན་སློབ་དཔོན་དུ་སྐྱེ༔ དེར་བདག་ཉིད་པདྨ་འབྱུང་གནས་ཀྱི་བསྐྱེད་རིམ་
དང་ལྡན་པས༔ སྣང་སྲིད་དབང་དུ་འདུས་ཤིང་གང་ལ་གང་འདུལ་གྱིས་འགྲོ་བའི་སྤྱི་དཔལ་དུ་སྤྲུལ་པའི་སྐུར་གྱུར་པས༔ དེ་ལྟར་དུ་
འདུན་པ་གཏད་པ་ལ་བརྩོན་པར་བྱའོ༔ ཞེས་པའི་བར་གྱི་ཚིག་དོན་ལ་བློ་བཞག་པར་བྱའོ། །རང་བཞིན་བར་དོར་ཀུན་གཞིའི་བག་ཆགས་

དབྱིངས་སུ་ཡལ། །འཆི་ཀའི་བར་དོར་རླུང་སེམས་འདུ་བ་ལམ་དུ་ཁྱེར། །ཆོས་ཉིད་བར་དོར་འོད་གསལ་སྣང་བ་མ་བུར་འཕྲོད། །སྲིད་
པ་བར་དོར་ཐུགས་རྗེའི་འཇུག་པ་མཐའ་ཡས་ཤོག། ༈ །།སྲས་བཅས་རྒྱལ་བ་ཀུན་གྱི་ཡེ༷་ཤེ༷ས་སྐུ། །གཅིག་བསྡུས་བསྟན་
པའི་སྤྱི་དཔལ་རྡོ་རྗེ་འཆང་། །མཚུངས་མེད་བླ་མས་བདག་སོགས་འགྲོ་བ་ཀུན། །རྣམ་གྲོལ་བདེ་ཆེན་ཞིང་དུ་དབུགས་དབྱུངས་མཛོད། །
སྤྱི་དོན་གསུམ་པ་བརྩོན་འགྲུས་ཐ་མ་རང་བཞིན་སྤྲུལ་སྐུའི་ཞིང་དུ་སྐྱེ་གནས་བར་དོ་མེད་པར་འཚང་རྒྱ་བའི་གདམས་པ་སྟོན་པ་ལ་སྤྱིར་འདིའི་སྒོ་
མཐོང་བའི་དབང་པོ་ཐ་མའི་ཐ་མ་ལ་བཟང་ངན་གྱི་རིགས་གཉིས་འབྱུང་བའི། རིགས་ངན་ཡང་མཐའ་ནི། མངོན་སུམ་གྱི་སྒོ་མཐོང་ཡང་ཡིད་
མ་ཆེས་ཉམས་སུ་མ་བླངས་པ་དང་། ཡིད་ཆེས་ཀྱང་ཉམས་སུ་བླངས་ལོང་སྐད་ཅིག་ཀྱང་མེད་པར་ཚེ་འདིས་གཡེངས་པ་དག་ནི་སྲིད་པ་

༄༅། །གཞན་དུ་བརྒྱུད་དགོས་པར་ཟངས་ཡིག་ཅན་སོགས་སུ་གསུངས་ལ། དབང་ཐ་རིགས་བཟང་བ་ནི་འདིའི་སྐབས་ཀྱི་
གདུལ་བྱ་སྟེ། དེའང་འདི་ལྟ་བུའི་མྱུར་ལམ་ཁྱད་པར་ཅན་དང་འཕྲད་ནའང་། མི་ཚེ་སོས་དལ་དུ་གནས་པས། ད་ལྟ་ཉམས་ལེན་དུམ་རེ་
བྱས་ཀྱང་འཁྲུལ་པས་གཡེངས་སམ། སྙིང་རུས་ཞན་པས་ཉམས་སུ་མ་ལོན་པས་ལམ་རྟགས་དང་སྣང་བ་འཕེལ་བའི་ས་ཟིན་གང་ཡང་མེད་
ཀྱང་༑ བླ་མ་དང་གདམས་པར་མོས་གུས་ཆེ་ཞིང་། མོས་པ་ཆོས་ཕྱོགས་སུ་སྤྱད་པས་མི་དགེ་བའི་འཇུག་པ་སྲབ་པ་རྨི་ལམ་དགེ་བ་ཙམ་དུ་
འགྱུར་བའི་གང་ཟག་ཞིག་ཡིན་ལ། དེས་ཆོས་ཉིད་དག་པའི་བར་དོ་མཐོང་ཡང་རང་སྣང་ངོས་མ་ཟིན་པས། སྲིད་པའི་བར་དོ་ལ་རྨི་ལམ་
འཁྲུལ་པའི་ཆ་ཙམ་དུ་ལམ་ཐོན་ནས། ང་ཤི་འདུག་སྙམ་དུ་ངོས་ཟིན་པ་དང་། བླ་མ་དང་གདམས་ངག་དྲན་པས་ད་ནི་རང་བཞིན་སྤྲུལ་

པའི་ཞིང་དུ་འགྲོ་སྙམ་པ་ཙམ་ན། སྔར་མངོན་སུམ་གནད་ཀྱི་མན་ངག་ལ་ཡིད་ཆེས་པས། ཆོས་ཉིད་བདེན་པའི་བྱིན་བརླབས་ཀྱིས། 
སྲིད་པ་བར་དོའི་ལས་ཟད་དེ་རྨི་ལམ་སད་པ་ལྟར་རང་བཞིན་སྤྲུལ་པའི་ཞིང་དུ་བརྫུས་ཏེ་སྐྱེ་ནས་གྲོལ་ལ་ནི། རང་ཤར་ལས། བདེན་པ་
མཐོང་བའི་གང་ཟག་ནི། །རྟོགས་པ་རྒྱུད་ལ་མ་སྐྱེས་ཀྱང་། །ཕྱོགས་བཅུར་སྤྲུལ་པའི་ཞིང་ཁམས་སུ། །གནས་ནས་མཐར་ཕྱིན་གྲོལ་
བར་འགྱུར། །ཞེས་སོ། །འདི་ལ་རང་བཞིན་སྤྲུལ་པར་དབུགས་འབྱིན་ལུགས་དང་། སྔོན་རོལ་གྱི་གདམས་པ་སྟོན་པའོ། །གནས་
པོ་རང་བཞིན་སྤྲུལ་པར་དབུགས་འབྱིན་ལུགས་ལ། རང་བཞིན་དང་། སྤྲུལ་པ་གཉིས། དང་པོ་རང་བཞིན་ཞེས་པ་ལ། གནས་
པའི་རང་བཞིན་དང་། བགྲངས་བའི་རང་བཞིན་གཉིས། དང་པོ་གནས་པའི་རང་བཞིན་ནི། གསང་སྤྱོད་ས་བོན་གྱི་རྒྱུད་ལས། ངོ་

༄༅། །བོ་ཉིད་ཀྱི་སྣང་བ་ལ། །ངོ་བོ་ཉིད་ཀྱི་སྐུ་ཤར་བ། །དཔེར་ན་རང་དང་གཟུགས་བརྙན་བཞིན། །ཞེས་པས་འབྲས་བུའི་
ལོངས་སྐུ་བྱད་ལྟ་བུ་ལ། ཆོས་ཉིད་ཀྱི་ལོངས་སྐུ་མེ་ལོང་དུ་གཟུགས་བརྙན་ཤར་བ་ལྟ་བུ། སེམས་ཅན་ཐམས་ཅད་ལ་བར་དོར་ལམ་སྣང་དུ་
གནས་ཏེ། གཞི་སྣང་ལྷུན་གྲུབ་ཀྱི་སྒོའི་ལོངས་སྐུའི་ཕྱོགས་བཞི་ན་སྣང་བའི་ཞིང་བཅུ། དབུས་དྲུར་ཁྲོད་མེ་རི་འབར་བ་དང་བཅུ་གཅིག་ཡོད་
ཀྱང་༑ འདིར་རྣམ་གྲོལ་དབུགས་ཆེན་འབྱིན་པ་ལྔ་ངོས་བཟུང་བའོ། །དེས་གདུལ་བྱའི་དོན་དངོསསུ་བྱེད་པའི་ཕྱིར་ཕྱེད་སྤྲུལ་ལོངས་སྐུར་
བཞག་གོ། །གཉིས་པ་བགྲངས་བའི་རང་བཞིན་ནི། ཕ་རོལ་དུ་ཕྱིན་པ་ས་བཅུ་གཅིག་ཀུན་ཏུ་འོད་ཀྱི་སར་འདོད་དེ་སངས་རྒྱས་ཀྱི་སྣང་བ་ཁྱད་
པར་ཅན་གྱི་སའོ། །འདིར་སངས་རྒྱས་ཀྱི་གསུང་ནི་ཐོས་ལ་རང་ལམ་གྱི་བྱང་ཆུབ་སེམས་དཔའ་རྣམས་ལ་ཤེས་བྱའི་སྒྲིབ་པས་བསྒྲིབས་ནས་སྐུ་

མི་མཐོང་སྟེ། དེ་དག་གི་སྐུ་ནམ་མཐོང་བ་ན་ཤེས་སྒྲིབ་ཟད་ནས་སངས་རྒྱས་པར་འདོད། འདི་ཉིད་ལ་བསོད་ནམས་བསགས་པའི་ཆོས་
སྐུར་མིང་བཏགས་པ་ཡོད་དོ། །དེའི་ཕྱིར་ན་ཀློང་དྲུག་ལས། བསོད་ནམས་བསགས་པའི་ཆོས་སྐུ་དང་། །ཐམས་ཅད་མཁྱེན་པའི་ཡེ་
ཤེས་གཉིས། །འདྲའོ་འདྲའོ་ནོར་ར་རེ། །ཞེས་སོ། །གཉིས་པ་སྤྲུལ་པ་ཞེས་པ་ནི། ཞིང་བཞི་དབུས་དང་ལྔ་ནི་སངས་རྒྱས་ལྔའི་སྤྲུལ་
པའི་ཞིང་ཁམས་ཏེ། ཤར་ཕྱོགས་ན་ཞིང་ཁམས་མངོན་པར་དགའ་བ་ཞེས་བྱ་བ། ས་གཞི་ཐམས་ཅད་རིན་པོ་ཆེ་ཤེལ་ལས་གྲུབ་པ། ཤེལ་
གྱི་གཞལ་ཡས་ཁང་གྲུ་བཞི་སྒོ་བཞི་སྐར་ཁུང་བཞི་དང་ལྡན་པ། ཡན་ལག་བརྒྱད་དང་ལྡན་པའི་ཆུ་དང་། མཚེའུ་ཁ་དོག་སྣ་ཚོགས་དང་ལྡན་
པ་བརྒྱད་ཀྱི་ཡོངས་སུ་བསྐོར་བ་སྤྲུལ་པའི་བྱ་ཚོགས་ཀྱིས་སྐད་སྙན་པར་སྒྲོགས་པ། རིན་པོ་ཆེའི་ལྕགས་རི་ཆོས་ཀྱི་གདན་དང་བཅས་པ། 

༄༅། །ཕྱོགས་བཞིར་དར་གྱི་བ་དན་དང་། ཟུར་བཞིར་མཆོད་རྟེན་དྲིལ་བུ་གཡེར་ཁའི་དྲྭ་བའི་ཐག་པས་སྦྲེལ་བ་ལས། ཆོས་ཀྱི་སྒྲ་འབྱུང་
བ༑ རིན་པོ་ཆེའི་ཤིང་ལྗོན་པ་དཔག་ཏུ་མེད་པས་བརྒྱན་པ། གཞལ་ཡས་ཁང་གི་ཡོན་ཏན་དཔག་ཏུ་མེད་པ་དང་ལྡན་པ། དེ་ན་བཅོམ་ལྡན་
འདས་རྡོ་རྗེ་སེམས་དཔའ་ལ་འཁོར་རྡོ་རྗེ་རིགས་ཀྱི་བྱང་ཆུབ་སེམས་དཔའ་ཁྱེའུ་དང་བུ་མོའི་གཟུགས་སུ་འདུག་པ་དཀར་པོ་ཤ་སྟག་བྱེ་བ་གྲངས་མེད་
མང་པོ་བརྫུས་ནས་སྐྱེ་བ་སྟེ། འགྲོ་ན་ནམ་མཁའ་ལས་འགྲོ་བ་མང་པོས་བསྐོར་ཞིང་ཆོས་བསྟན་པས་འཁོར་བའི་རྒྱུད་གྲོལ་བ། ནད་དང་སྡུག་
བསྔལ་གྱི་ཟུག་རྔུ་མེད་པ། འདོད་པའི་ཡོན་ཏན་བསམ་པ་ཙམ་གྱིས་འབྱུང་བ་དེར་རྡོ་རྗེ་སེམས་དཔའ་འཁོར་དང་བཅས་པའི་ཞལ་ལ་བལྟ་
ཞིང་ཆོས་ཉན། དབང་བསྐུར། ལུང་བསྟན། དབུགས་དབྱུང་ངོ་། །དེ་བཞིན་དུ་ལྷོ་ཕྱོགས་དཔལ་དང་ལྡན་པ་ཞེས་བྱ་བ། ཞིང་ཁམས་

དང་གཞལ་ཡས་ཁང་གསེར་ལས་གྲུབ་པ་སྔ་མ་ལྟར་གནས་པ་ན། བཅོམ་ལྡན་འདས་རིན་ཆེན་འབྱུང་ལྡན་རིན་ཆེན་རིགས་ཀྱི་འཁོར་ཁ་དོག་སེར་
པོ་བྱེ་བ་མང་པོས་བསྐོར་ཞིང་ཆོས་སྟོན་པར་དབང་བསྐུར་རོ། །དེ་བཞིན་དུ་ནུབ་ཕྱོགས་པདྨ་བརྩེགས་པ་ཞེས་བྱ་བའི་ཞིང་ཁམས་པདྨ་རཱ་ག་
ལས་གྲུབ་པ། སྔ་མ་ལྟ་བུ་ན། བཅོམ་ལྡན་འདས་སྣང་བ་མཐའ་ཡས་པདྨ་རིགས་ཀྱི་འཁོར་ཁ་དོག་དམར་པོ་ཤ་སྟག་ལ་ཆོས་སྟོན་པར་
ལུང་སྟོན་ཏོ། །དེ་བཞིན་དུ་བྱང་ཕྱོགས་ལས་རབ་རྫོགས་པ་ཞེས་བྱ་བའི་ཞིང་ཁམས་མར་གརྟ་ལྟར་གསལ་ཞིང་ཐམས་ཅད་ལྗང་གུར་འཚེར་བ་
སྔ་མ་ལྟ་བུ་ན། བཅོམ་ལྡན་འདས་དོན་ཡོད་གྲུབ་པ་ལས་ཀྱི་རིགས་ཀྱི་འཁོར་ལ་ཆོས་སྟོན་པར་དབུགས་ཕྱུང་སྟེ། དེ་དག་ཐམས་ཅད་ཀྱི་
དབུས་མདུན་གྱི་ནམ་མཁའ་མི་མཇེད་བརྩེགས་པ་ལ་དུར་ཁྲོད་མེ་རི་འབར་བ་ཞེས་བྱ་བའི་ཁྲོ་བོའི་ཞིང་ཁམས་ན། བཅོམ་ལྡན་འདས་གཞོན་

༄༅། །ནུ་དཔའ་བོ་སྟོབས་ལྡན་ལ། ཁྲོ་བོ་དང་ཁྲོ་མོའི་འཁོར་བསམ་གྱིས་མི་ཁྱབ་པ་དང་བཅས་པ་ཞལ་མཐོང་བ་ཙམ་གྱིས་བར་
དོ་མེད་པར་ཀ་དག་གི་ནང་དབྱིངས་སུ་སངས་རྒྱའོ། །དེ་སྐད་དུ་ཨ་ཏི་བཀོད་པ་ཆེན་པོ་ལས། དེ་ནས་ཏིང་ངེ་འཛིན་སེང་གེ་རྣམ་པར་རོལ་པ་
ཞེས་བྱ་བ་ལས་བཞེངས་ཏེ། ཆེད་དུ་བརྗོད་པ་འདི་དག་བརྗོད་དོ། །སྙིགས་མ་ལྔ་བརྒྱ་དུས་ཀྱི་ཐ་མ་ལ། །གསང་བའི་སྙིང་པོ་འདི་ནི་མི་
ཡུལ་སྣང་། །དེ་རྗེས་འཛིན་པའི་གང་ཟག་སྐལ་པ་ཅན། སྙིང་པོ་འདི་དག་སུ་ལའང་སྣང་བར་འགྱུར། །དེ་དག་རྣམས་ནི་མི་འགྱུར་ས་ལ་
འདའ༑ །གལ་ཏེ་སྙིགས་མ་ཚེ་ཐུང་ནད་མང་བས། །སྙིང་པོའི་དོན་འདི་གདེང་དུ་མ་གྱུར་ཀྱང་། །འདི་ཉིད་མཐོང་བས་དབུགས་ཆེན་ཉིད་
འབྱིན་པ། །བཅུ་གཅིག་ཀུན་ཏུ་འོད་དེ་སྤྲུལ་པའི་ཞིང་། །རྫུས་སུ་སྐྱེས་ནས་མངལ་གྱི་རྒྱ་དང་བྲལ། །ཤར་ཕྱོགས་མངོན་དགའ་མི་འགྱུར་རྡོ་

རྗེའི་ཞིང་། །མི་བསྐྱོད་སྟོན་པས་འཁོར་གྱི་ཤེས་རྒྱུད་གྲོལ། །གདུལ་བྱ་རང་སྣང་ཡོན་ཏན་བསམ་མི་ཁྱབ། །དཔལ་དང་ལྡན་པ་པདྨ་བརྩེགས་
པ་དང་། །ལས་རབ་ཉིད་ནི་ཡོངས་སུ་རྫོགས་པའི་ཞིང་། །རིན་ཆེན་འབྱུང་ལྡན་པདྨ་གར་དབང་སྟེ། །དོན་གྲུབ་སྟོན་པས་ཤེས་བྱའི་སྒྲིབ་པ་
སྦྱང་། །དཀར་སེར་དམར་དང་ལྗང་གུའི་ཁ་དོག་གསལ། །ཁོད་སྙོམས་ཡིད་འོང་བྱ་སྐད་སྣ་ཚོགས་སྒྲོགས། །དྲི་བསུང་ངད་འཇམ་བལྟ་བས་
ཆོག་མི་ཤེས། །དབང་པོ་ཚིམ་བྱེད་ཡོན་ཏན་ཀུན་དང་ལྡན། །ཁ་དོག་ལུས་རྫོགས་ཟས་གོས་དུས་གཅིག་རྫོགས། །ལུས་ཀྱི་རྩོལ་བྲལ་རླུང་
བསྐྱོད་འགྲོ་དང་འདུག །རླུང་མཁྲིས་བད་ཀན་འདུས་པའི་ནང་རྣམས་མེད། །ཡན་ལག་བརྒྱད་ལྡན་རོ་མཆོག་འདུས་པའི་ཆུ། །འཐུངས་བས་
ཚིམ་བྱེད་རེག་ན་ལུས་ཀྱང་འཇམ། །ས་ཆུ་མེ་རླུང་འབྱུང་བས་ཕན་གནོད་བྲལ། །བཀྲེས་དང་སྐོམ་དང་ཚ་གྲང་སྡུག་བསྔལ་མེད། །འདོད་

༄༅། །ཆགས་ཞེ་སྡང་གཏི་མུག་ཉོན་མོངས་རྣམས། །སྐྱེ་བའི་རྒྱུ་མེད་ཤེས་པ་བག་ཡངས་སོ། །བལྟས་རྒོད་ལག་བཅངས་གཉིས་འཁྱུད་
འདོད་ཆགས་མེད། །ཆོག་ཤེས་སྲེད་བྲལ་རྟག་ཏུ་ཆོས་ལ་ཉན། སྒྲིབ་གཉིས་བྲལ་ནས་སྐྱེ་བ་གཅིག་གིས་ཐོག །མཆོད་པའི་ལྷ་མོས་ཡིད་འོང་
བཀྲ་ཤིས་བརྗོད། །གཞལ་ཡས་ཁང་མཛེས་སྒོ་བཞི་རྟ་བབས་ལྡན། །ཤེལ་དང་གསེར་དང་མར་གང་ཨིནྡྲ་ནཱི་ལ། །བཀྲ་ཤིས་གདུགས་དུང་འཁོར་
ལོ་རྒྱལ་མཚན་མཛེས། །དེ་ལྟར་རང་བཞིན་ཕྱོགས་བཅུ་སྤྲུལ་པའི་ཞིང་། རང་རང་སྟོན་པས་རང་རང་འཁོར་རྒྱུད་གྲོལ། །མདུན་གྱི་ནམ་མཁར་
མི་མཇེད་བརྩེགས་པ་ན། །འཇིགས་པའི་ཁྲོ་གནས་དུར་ཁྲོད་མེ་རི་འབར། །འཇིགས་པའི་སྒྲ་དང་ཁྲོ་གཟུགས་ཨ་ལ་ལ། །འདི་ཉིད་མཐོང་བ་
ཙམ་གྱིས་དོར་གྲོལ་འགྱུར། །སྐལ་ལྡན་སྟོབས་ལྡན་སྙིང་པོའི་དོན་འཛིན་པ། །དེར་ནི་དབུགས་ཕྱུངས་སྐྱེ་བ་གཅིག་པ་སྟེ། །ལྔ་བརྒྱ་དག་ནས་

ངེས་པའི་སར་གྲོལ་ལོ། །ཞེས་པ་དང་། དེ་དག་གི་གནས་དང་བཀོད་པ་རྒྱས་པར་འདོད་ན་རིག་པ་རང་ཤར་གྱི་རྒྱུད་ལ་བལྟའོ། །ཞིང་ཁམས་དེ་
ཡང་རང་སྣང་རྣམ་པར་དག་པ་ལྷུན་གྱིས་གྲུབ་པའི་མདངས་ལས་ཤར་བ་སྟེ། ཐེག་པ་ཐུན་མོང་པའི་རིགས་ལྔའི་ཞིང་ལྟར་ཕྱོགས་གཤེད་ན་ཡོད་པ་
མ་ཡིན་ཏེ། སྔར་ཆོས་ཉིད་ཀྱི་བདེན་པ་མཐོང་བའི་གནད་ཀྱིས་ལྷུན་གྲུབ་ཀྱི་སྣང་བ་ལ་ཤར་བའི་རང་བཞིན་སྤྲུལ་པ་སྐུའི་ཞིང་ཁམས་དེ་ཉིད་རང་
སྣང་དུ་སྣང་བའོ། །དེ་དག་ཀྱང་བཅོམ་ལྡན་འདས་རྡོ་རྗེ་འཆང་གི་བྱིན་རླབས་ལས་རང་བཞིན་གྱི་བཀོད་པའི་ཕྱིར་རང་བཞིན་སྤྲུལ་པའི་ཞིང་ཞེས་
བྱ༑ ཞིང་ཁམས་དེ་དག་གི་རྒྱ་ནི། སྙིང་ཁ་ནས་མེ་ལོང་ལྟ་བུ་ལ་སོགས་པ་ཡེ་ཤེས་རིན་པོ་ཆེ་རང་གསལ་བའི་རང་གདངས་དང་། དུང་ཁང་
ན་ཁྲོ་བོའི་དཀྱིལ་འཁོར་དུ་ཡེ་ནས་བཞུགས་པའི་སྣང་བ་ལས་ཤར་བ་ཡིན་པས། འཁོར་ལ་སྣང་བ་དང་། དབང་པོ་ཐ་མས་མཐོང་ནུས་

༄༅། །པའི་རྒྱུ་དང་། གྲོལ་ངེས་པའི་རྒྱུ་ཡང་དེ་ཡིན་པ་རིག་པར་བྱའོ། །འདིའི་གྲོལ་ཚུལ་ལ་དག་པའི་ཞིང་དེར་ལོ་བརྒྱ་ཉི་ཤུ་རྩ་ལྔ་སོང་
བའི་རྗེས་སུ་གྲོལ་བར་བཞེད་པ་ཡོད་ཀྱང་། ཀུན་མཁྱེན་རྒྱལ་བའི་དབང་པོས། ཞིང་དེ་དག་གི་ཚེ་ལོ་ལྔ་བརྒྱ་ཡན་ཆད་བཤད་པ་དང་། གཅིག་ནས་
གཅིག་ཏུ་བརྫུས་ཏེ་སྐྱེ་བས་སྐྱེ་བ་བཞི་བརྒྱུད་པར་འགྱུར་བས། རྒྱུད་ཀྱི་དགོངས་པ་ནི། ཞིང་གང་སྐྱེ་དེར་སྟོན་པ་ལས་ཆོས་ཉན་དབང་བསྐུར་
བའི་མཐར་ཁྲོ་བོའི་ཞིང་མཐོང་ནས་གྲོལ་བ་ཡིན་པར་བཞེད་དོ། །གཉིས་པ་སྔོན་རོལ་གྱི་གདམས་པ་སྟོན་པ་ནི། ད་ལྟ་གདམས་ངག་སྟོན་
པའི་བླ་མ་ལ་མོས་གུས་བསྐྱེད་པ་དང་། ཉིན་དུས་རང་སྣང་མངོན་སུམ་ལ་བལྟ་བ་དང་། ཞིང་དེ་དག་ཏུ་འགྲོ་བའི་འདུན་པ་ཡང་ཡང་བཏང་
ལ༑ མཚན་མོ་གཉིད་དུ་འགྲོ་ཁར་ཡང་ང་འཆི་བ་ཡིན། ཐིམ་རིམ་ངོ་ཤེས་པར་བྱས་ཏེ། རང་བཞིན་སྤྲུལ་པའི་ཞིང་དུ་འགྲོ་བར་བྱའོ་སྙམ་

པའི་འདུན་པ་དྲག་པོ་དང་བཅས་ཏེ། གཞོག་གཡས་པ་ས་ལ་ཕབས་ནས་རང་བཞིན་སྤྲུལ་པའི་སྐུའི་ཞིང་གི་བཀོད་པ་དང་ཡོན་ཏན་ལ་བལྟ་བའི་
ངང་ལས་ཉལ་བའམ། སྙིང་གི་འོད་ལ་སྦྱང་བ་དང་། ཐུན་མཚམས་རྣམས་སུ་གོང་དུ་བསྟན་པའི་འོད་གསལ་སྦུབས་འཇུག་དང་། རྣམ་
ཤེས་རླུང་ཞོན་གྱི་གདམས་པ་ལ་ཡང་ཡང་གོམས་པར་བྱ་དགོས། དེ་ལྟར་ད་ལྟ་གོམས་པར་བྱེད་ན། སྲིད་པ་བར་དོའི་སྐབས་ང་ཤི་འདུག་
སྙམ་དུ་ངོ་ཤེས་པ་དང་གདམས་པ་འཇུག་པར་འགྱུར་བའི་གནད་གལ་པོ་ཆེའོ། །ཡེ་ཤེས་རང་གསལ་འགྲོ་བའི་སྒྲོན་མེ་ཆོས་སྐུའི་མཁའ་ལ་
རྣམ་པར་རྫོགས། །གཞི་སྣང་ལྷུན་གྲུབ་འོད་ཟེར་སྟོང་འབར་ལོངས་སྐུའི་དཀྱིལ་འཁོར་ཀུན་ཏུ་མཛེས། །ཕྱི་གསལ་གཟུགས་སྐུའི་བཀོད་
པ་རབ་རྒྱས་རྣམ་གྲོལ་དབུགས་ཆེན་འབྱིན་པའི་ཞིང་། །བདག་སོགས་སྐྱེ་རྒུར་འགག་མེད་རང་སྣང་བྱང་ཆུབ་ཆེན་པོར་གྲོལ་གྱུར་ཅིག །

༄༅། །དེ་ཡན་ཆད་ཀྱིས་ལམ་ཉམས་སུ་ལེན་ཚུལ་རྣམས་ལེགས་པར་བསྟན་ཟིན་ཏོ།། ༈ །བཞི་པ་དེ་ལྟར་གདམས་པའི་
དོན་གཏན་ལ་ཕབ་པ་དེ་དག་རྣམས་རྩིས་ཆེ་བ་བཀའ་རྒྱས་གདབ་པ་ནི། དེ་ལྟ་བུའི་བཀའ་གསང་གཉན་པོ་འདིའི་མ་འོངས་སྙིགས་མ་ལྔ་བདོའི་
སེམས་ཅན་མི་སྲུན་པ་རྣམས་འདུལ་དཀའ་བའི་གཉེན་པོར་ཐེག་པ་མཐའ་དག་གི་བཅུད་ཀྱི་དངས་མ་ཀློང་གསལ་རྡོ་རྗེའི་སྙིང་པོ་འདི། ཡང་སྙིང་
ཞུན་མར་ལྟ་བུའི་ངོ་བོར་བསྡུས་ནས་སྨོན་ལམ་གྱི་རྒྱ་དང་བཅས་ནས་བསྟན་པ་ཡིན་པས། གང་རུང་རུང་ལ་མི་བསྟན་ཅིང་། བླ་མའི་བཀའ་
རྒྱ༔ ཡི་དམ་གྱི་གཏད་རྒྱ༔ མཁའ་འགྲོའི་དམ་ཚིག་གི་རྒྱ༔ ཆོས་སྐྱོང་གཉེར་གཏད་རྒྱ༔ དང་བཞིའི་ཐེམས་ནས་དྲངས་པ་སྟེ། དང་པོ་
བླ་མའི་བཀའ་རྒྱ་ནི། བཀའ་གསང་གཉན་པོ་འདི་ནི། ལོ་གསུམ་མམ་ཡུན་རིང་དུ་བརྟགས་པའི་སློབ་མ་དད་པ་དམ་ཚིག་གི་སྣོད་དང་ལྡན་ངེས་

པ་མ་གཏོགས་སུ་ལའང་རླུང་ཕྱོགས་ཙམ་ཡང་མི་བསྒྲགས་པ་བླ་མ་བརྒྱུད་པར་བཅས་པའི་བཀའོ། །གཉིས་པ་ཡི་དམ་གྱི་གཏད་རྒྱ་ནི། 
གང་གིས་བཀའ་གསང་མི་འཆལ་བཞིན་འཛིན་པའི་ནུས་པ་ཐོན་ངེས་ཀྱི་གདེང་དང་ལྡན་ངེས་མ་གཏོགས་སུ་ལའང་ཡི་དམ་ནུས་པའི་རིམ་གཉིས་
ཀྱིས་གཏད་རྒྱ་གནང་བར་མི་བྱ་ཞིང་། རླུང་ཕྱོགས་ཙམ་ཡང་འཆལ་བར་མི་བྱ། གསུམ་པ་མཁའ་འགྲོའི་དམ་ཚིག་རྒྱ་ནི། དེ་ལྟར་བཀའ་
གསང་ནུས་པ་འཛིན་ཞིང་སྤེལ་བའི་སྣོད་བཅུད་དུས་གནད་དང་བཅས་པ་ཚུལ་དང་མི་མཐུན་ནས་ཅུང་ཟད་འཆལ་ན། སྤྱིར་ཡེ་ཤེས་ཀྱི་ཌཱཀྐི་
འཁྲུགས་ཤིང་། ཁྱད་པར་ཏིང་ངེ་འཛིན་གྱི་དྲོད་ཉུལ་བའི་མཁའ་འགྲོ་འཁྲུགས་ནས་ལྟུང་བ་ཕོག་སྟེ་མི་རུང་བ་དུ་མ་འབྱུང་བས་དེ་ལྟར་ཚུལ་
ཅུང་ཟད་ཙམ་ཡང་འཆུགས་པར་མི་བྱའོ། །བཞི་པ་ཆོས་སྐྱོང་གཉེར་གཏད་རྒྱ་ནི། དེ་ལྟར་གང་གི་གདམས་ངག་གསུམ་པོ་ཚུལ་དང་མི་

༄༅། །མཐུན་ན་ཆོས་སྐྱོང་གཉེར་གཏད་དང་འགལ། ཕྱི་ནང་གི་ཆོས་སྐྱོང་འཁྲུགས་ཏེ་མི་རུང་བ་དུ་མ་འབྱུང་བས་སུ་ཡིན་ལ་མི་སྤེལ་
ཞིང་རང་གིས་ཉམས་སུ་བླངསཤིང་གདམས་པ་ནུས་པའི་དྲོད་འཛིན་ཏེ། གསང་སྒོ་འཆོལ་བ་ཡང་མི་བྱའོ། །དེ་སྐད་དུ་མེ་ལོང་ལས། འདི་
འདྲའི་གདམས་པ་རྒྱ་བོད་གཉིས་ན་མེད། །ཀུན་ལ་མ་བསྟན་རང་ཉིད་ཉམས་སུ་ལོངས། །ཚིག་ཙམ་རླུང་གི་ཕྱོགས་སུ་ཟག་པ་ན། །ཚེ་ཡི་
བར་ཆད་བྱེད་པར་ཐེ་ཚོམ་མེད། །འདི་རང་ཉིད་ཀྱིས་ཉམས་སུ་ལོན་པ་དང་། །ཌཱ་ཀི་ཉིད་ལ་གཏད་དེ་གཏེར་དུ་སྦོས། །ལས་ཅན་ཅིག་གི་
དོན་དུ་སྨོན་ལམ་ཐོབ། །ཅེས་སོ། །དེས་ན་གཅིག་པུར་དབེན་པའི་རི་ཁྲོད་དུ་ཉམས་སུ་ལེན་ཞིང་། དུས་བཟང་དུ་ཚོགས་ཀྱི་འཁོར་ལོས་བསྐང་
བར་བྱ་དགོས་པ་སྟེ། དེ་ཉིད་ལས། གང་གིས་འདི་ཉིད་བལྟ་བའི་དུས་སུ་ཡང་། །ཚོགས་དང་གཏོར་མ་རྒྱ་ཆེར་བྱས་ལ་བལྟ། །འདི་ཡི་རླུང་

གི་ཕྱོགས་ཀྱི་སེམས་ཅན་ཡང་། །ཌཱ་ཀི་རྣམས་ཀྱིས་བྱིན་རླབས་བདེ་བ་ཐོབ། །འདི་ལ་རེག་པ་ཨོ་རྒྱན་ང་དང་མཉམ། །ཞེས་སོ། །དེ་ལྟར་
དམ་ཚིག་ལྡན་པས་ཉམས་སུ་བླངས་པས། རབ་སྐད་ཅིག་མ་གསུམ་མམ་བདུན་ཕྲག་གསུམ་གྱིས་བདེན་པ་མཐོང་ལ། འབྲིང་ཟླ་བ་གསུམ། 
ཐ་མ་ཡང་ལས་ལ་བཟང་ངན་དང་། དབང་པོར་རྣོ་རྟུལ་མེད་པ་ཟླ་བ་དྲུག་ནས་བརྟན་པ་ཐོབ་པ་ནི་མངོན་སུམ་གྱི་གནང་མཐོང་བས་སོ། །དེ་སྐད་
དུ་ཨུ་རྒྱན་ཆེན་པོས། ཡང་གསང་སྙིང་ཐིག་འདི་ལ་སུས་སྤྱོད་པ། །སྔོན་དུས་ལས་ཅན་སྐྱེ་མཐའ་མིན་རེ་ཀན། །མངལ་དུ་མི་འཇུག་ཚེ་
གཅིག་སངས་རྒྱས་ཡིན། །འདི་ཉིད་བྲིས་སམ་བཅངས་པས་སངས་རྒྱས་འཐོབ། །ལེན་ཅིག་བཀའ་ཤོག་མཐོང་བ་ཐམས་ཅད་ཀྱང་། །ཨོཾ་
རྒྱན་སྨོན་ལམ་མཐུ་ཡིས་ངན་སོང་ཁེགས། །དབང་ཐོབ་ཙམ་གྱིས་པདྨ་ཅན་དུ་སྐྱེ། །ཉམས་སུ་ལེན་པས་འབྲས་ཐོབ་སྨོས་ཅི་དགོས། །

༄༅། །འདི་ལ་སྤྱོད་ཚད་ཨོ་རྒྱན་ང་ཡི་སྲས། །སྐྱེ་བ་གཅིག་གིས་ཐོགས་པའི་བྱང་སེམས་ཡིན། །ཞེས་གསུངས་པ་ལྟར་རོ། །
༈ །།སྤྱི་དོན་གསུམ་པ་ཐ་མ་འབྲས་བུའི་གྲོལ་ཚུལ་ལ། གཞུང་རྩ་བ་ལས། འདུ་བྱེད་བྲལ་བ་གདོད་མའི་ཀློང་དུ་ཨཿ ཞེས་པས། འདི་
ལ་གཉིས་ཏེ། གནས་སྐབས་ཀྱི་འབྲས་བུ་དང་། མཐར་ཐུག་གི་འབྲས་བུའོ། །དང་པོ་གནས་སྐབས་ཀྱི་འབྲས་བུ་ལ། སའི་ནོན་ཚུལ། 
སངས་རྒྱས་ཚུལ། རྟགས་འབྱུང་ཚུལ་དང་གསུམ། དང་པོ་སའི་ནོན་ཚུལ་ནི། ཀློང་གསལ་ལས། བདེན་པ་མཐོང་བའི་གང་ཟག་གིས། །
དང་པོའི་ས་ནས་བཅུ་དྲུག་པར། །རིམ་པས་ཉམས་སུ་བླངས་པས་འབྱུང་། །གཞན་དང་སྒོ་བསྟུན་གནས་སྐབས་ཀྱི། །ཡོན་ཏན་འབྲས་བུ་
ཐོབ་ཚུལ་ལོ། །ཞེས་པས། དེའི་ཚུལ། རིག་པ་རང་ཤར་ལས་གསུངས་པའི་ལུང་དོན་ནི། ས་ཞེས་བྱ་བ་གུད་ན་མེད་དེ། བདེན་པ་

མཐོང་བའི་གང་ཟག་གཅིག་ལས་རྣམས་རྫོགས་ནས་ཡོད་དོ། །དེ་ཡང་ངོ་སྤྲོད་བསྟེན་པའི་གང་ཟག་དེ་དང་པོ་བདེན་པ་མཐོང་བའི་དུས་ན། དེ་ཡང་
དགའ་བ་སྐྱེས་པ་དེ་ནི་ས་དང་པོ་རབ་ཏུ་དགའ་བའོ། །དེའང་རང་གི་སྣང་བར་ཤེས་པ་ས་གཉིས་པ་དྲི་མ་མེད། དེ་ནས་དེ་ལ་གོམས་པ་གསུམ་པ་
འོད་བྱེད་པ། དེར་གོམས་ནས་འོད་སྣང་མཐོང་བ་བཞི་པ་འོད་འཕྲོ་བ། དེའི་ཡེ་ཤེས་ཀྱི་སྣང་བ་མཐོང་བ་དེ་ལ་གོམས་ནས། ཉོན་མོངས་པ་
ཐམས་ཅད་རང་བཞིན་གྱིས་སྦྱངས་ནས་ཡེ་ཤེས་མཐོང་བ་ལྔ་པ་སྦྱང་དཀའ་བ། དེ་ནས་འོད་ལས་ཐལ་བའི་སྐུ་མཐོང་བ་དྲུག་པ་མངོན་དུ་གྱུར་
པ༑ དེ་ནས་གོམས་པ་མཐར་ཕྱིན་ནས་ཉོན་མོངས་པ་རིང་དུ་སྤངས་བ་བདུན་པ་རིང་དུ་སོང་བ། དེ་ནས་དེའི་ངང་ལ་ཡོན་ཏན་རྫོགས་པ་
བརྒྱད་པ་མི་གཡོ་བ། དེ་ནས་གོམས་པ་མཐར་ཕྱིན་ནས་ཡོན་ཏན་དེ་དག་ལས་མི་གཡོ་བ་དགུ་པ་ལེགས་པའི་བློ་གྲོས། དེ་ནས་ཡེ་ཤེས་

༄༅། །ཀྱི་སྣང་བ་ལ་ཤེས་པ་ཟིན་ནས་སྣང་བ་ལྷུག་པར་ཤར་བ་ནི་ཆོས་ཀྱི་སྤྲིན་ལྟ་བུ་མཐོང་བ་བཅུ་པ་ཆོས་ཀྱི་སྤྲིན་ཏེ། དེ་ནི་གང་
ཟག་བདེན་པ་མཐོང་བས་དབུགས་འདི་ཉིད་མ་བོར་བ་ལས་ས་ནོན་པའོ། །གང་ཟག་དབུགས་བོར་བ་རྣམས་ཀྱི་ས་ནོན་ཚུལ་ནི། འཁྲུལ་སྣང་
འགགས་ནས་ཚོམ་བུའི་སྣང་བ་ཤར་བ་བཅུ་གཅིག་ཀུན་ཏུ་འོད། དེའང་སྣང་བ་དེར་མ་ཆགས་པར་ཕྱི་ནང་གི་ཆོས་ཐམས་ཅད་ཀྱིས་མ་གོས་པ་
བཅུ་གཉིས་མ་ཆགས་པདྨ་ཅན། ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་ཟེར་ཐག་ཤར་ནས་ནམ་མཁའི་མཐོངས་ལས་འོད་ཀྱི་ཚོམ་བུ་ལྔའི་འཁོར་
ལོའི་ཚུལ་དུ་གནས་པ་བཅུ་གསུམ་འཁོར་ལོ་ཚོགས་ཆེན། དེ་ནས་ཡེ་ཤེས་ཀྱི་སྣང་བར་གནས་པ་བཅུ་བཞི་བདེ་བ་ཆེན་པོ། དེ་ནས་ལྷུན་
གྲུབ་ཀྱི་ས་ལ་ངེས་པ་རྙེད་པ་ནི་བཅོ་ལྔ་པ་ཏིང་ངེ་འཛིན་གྱིས། དེ་ནས་ཀ་དག་གི་ས་ལ་ཡེ་ཤེས་ལྷུག་པར་ཤར་ནས་དེའི་གོང་ན་ས་གཞན་མེད་པ་

ནི་བཅུ་དྲུག་ཡེ་ཤེས་བླ་མའི་ས་ནོན་པའོ། །ཞེས་གསུངས་སོ། །གཉིས་པ་སངས་རྒྱས་ཚུལ་ནི། ཐུན་མོང་པ་དང་བསྟུན་ནས་སངས་རྒྱས་
ཞེས་བྱ་སྟེ། ཕུང་པོ་དེ་ཉིད་རྡོས་བཅས་ཡིན་པས་ལྷག་མ་དང་བཅས་ཏེ་བོར་མ་ཐག་ཏུ་སངས་རྒྱས་པ་ཡིན་ནོ། །དེའང་ཐེག་པ་ཐུན་མོང་པ་
ཀུན་གཟུགས་སྐུ་ལྷག་བཅས་དང་། ཆོས་སྐུ་ལྷག་མེད་དུ་འདོད་པས། གཟུགས་སྐུའི་ལྷག་མ་བུད་ཤིང་ཟད་པའི་མེ་ལྟར་ཆོས་སྐུའི་ངང་
དུ་ལྷག་མ་མེད་པར་འདོད་པའི་རྟེན་ལ་མྱ་ངན་ལས་འདའ་བར་འདོད་ལ། འདིར་ཡང་བར་དོའི་གྲོལ་ཚད་ཡོད་པའི་ལུས་དེ་སྤངས་མ་སྤང་
ལས་ལྷག་བཅས་ལྷག་མེད་ཅེས་བརྡ་བཏགས་པའོ། །གསུམ་པ་སྐྱེས་བུ་དེ་ལུས་བོར་བའི་ཚེ་རྟགས་འབྱུང་ཚུལ་ནི། སྐལ་ལྡན་གྲོལ་
བའི་རྟགས་དང་། སྐལ་མེད་འཁྲུལ་པའི་རྟགས་སོ། །དང་པོ་སྐད་ལྡན་གྲོལ་བའི་རྟགས་ནི། དྲག་པའི་རྩ་རྒྱུད་ལས། འཇའ་

༄༅། །འོད་གདུང་དང་རིང་བསྲེལ་འབྱུང་༔ ཞེས་དང་། རྟགས་ཡིག་གསང་བ་ཆེན་པོ་ལས། འོད་ཀྱི་ཚད་ནི་འོད་དུ་སྣང་བ་
ཡིན༑ །ཐིག་ལེའི་ཚད་ནི་གདུང་དུ་སྣང་བ་ཡིན། །རླུང་གི་ཚད་ནི་ཕྱི་ནས་དེ་བཞིན་སྒྲ། །དབྱིངས་ཀྱི་ཚད་ནི་ས་རྣམས་གཡོ་བ་ཡིན། །སྐུ་
ཡི་ཚད་ནི་ཕྱི་ནང་དེ་བཞིན་སྐུ། །འདི་རྣམས་ཀྱང་ནི་རིག་པའི་ཡོན་ཏན་ཡིན། །ཞེས་པས། འོད་གསལ་ལ་བརྟན་པ་ཐོབ་པས། པུར་
སྦྱོང་བའི་ཚེ་འོད་ཀྱི་ཚད་པུར་ཁང་གི་དབུས་སུ་འཇའ་འཁྱིལ་བ་དང་། དུད་པ་སྔོན་པོ་གྱེན་ལ་འགྲེང་བ། གཡས་སུ་འཁྱིལ་བ། མེ་འོད་དཀར་
གསལ་དང་གཡོ་འགུལ་མེད་ཅིང་མེ་ལྕེའི་རིགས་རིགས་ལྔ་ཡབ་ཡུམ་སོགས་པའི་ཕྱག་མཚན་གྱི་རྣམ་པར་འབྱུང་བ་ནི་ཕྱིར་མི་ལྡོག་པར་གྲོལ་བ་
སྟེ༑ བཏགས་གྲོལ་སྙིང་པོའི་རྒྱུད་ལས། དེ་ཉིད་འདས་ཚེ་གདུང་བཞུ་བས། །འཇའ་འོད་ཟེར་དང་མེ་འོད་དུད་པའི་རྟགས། །གདུང་

རིགས་ལྔའམ་གཅིག་འབྱུང་ངེས། །རྣལ་འབྱོར་ཕྱིར་མི་ལྡོག་པའི་རྟགས། །ཞེས་སོ། །ཐིག་ལེ་སྒྲོན་མ་ལ་བརྟན་པ་ཐོབ་པའི་ཚད་ནི། གདུང་
རིགས་ལྔ་སྟེ། དེ་ཉིད་ལས། རྡོ་རྗེ་རིན་ཆེན་པདྨའི་གདུང་། ལས་དང་དེ་བཞིན་གཤེགས་པའི་གདུང་། ཤ་ཁྲག་རུས་པ་ཡན་ལག་དང་། །
འབྱུང་འདུས་ལྔ་ལ་རྟེན་དུ་འབྱུང་། ཤ་རཱི་རམ་དང་ཆུ་རཱི་རམ། །བ་རཱི་རམ་དང་ཉ་རཱི་རམ། །པཉྩ་རམ་དང་ལྔ་ལྡན་གདུང་། །རིགས་
ལྔའི་གདུང་སྟེ་སྐུ་ཡང་འབྱུང་། །དེ་རྣམས་སྐུ་ཐོབ་རྟགས་ཡིན་ནོ། །ཞེས་པས། ཤའི་རྟེན་དུ་གདུང་ཤ་རཱི་རམ་དཀར་སེར་རིན་པོ་ཆེ་
གདུང་སྟེ་ཡང་དག་གི་རྟེན་དུ་བཞག་གོ། །ཁྲག་གི་རྟེན་དུ་ཆུ་རཱི་རམ་མཐིང་ག་རྡོ་རྗེའི་གདུང་སྟེ་སྲ་ཞིང་མཁྲེགས་པས་རྡོ་རྗེའི་གདུང་དུ་བཞག །
རུས་པའི་རྟེན་དུ་བ་རཱི་རམ་སེར་པོ་རིན་ཆེན་གདུང་སྟེ། རྒྱལ་ཚབ་ཉིད་ཀྱི་རྟེན་དུ་བཞག །ཡན་ལག་གི་རྟེན་དུ་ཉ་རཱི་རམ་ལྗང་གུ་ལས་ཀྱི་གདུང་

༄༅། །སྟེ་ཤིན་ཏུ་སྲ་མཁྲེགས་ལས་ཀྱི་གདུང་དུ་བཞག །འབྱུང་བཞིའི་དྭངས་མ་ལས་པཉྩ་རམ་བྱོན་ཏེ་ཁ་དོག་ལྔ་ལྡན་དེ་བཞིན་གཤེགས་
པའི་གདུང་དུ་བཞག་གོ། །དེ་དག་ནི་སྐུ་ཐོབ་པའི་རྟགས་དང་། གསུང་ནི། དེ་ཉིད་ལས། གསུང་ཐོབ་རྟགས་སུ་མེ་འོད་སྒྲ། །ཞེས་པས། མེ་
འོད་འཇའ་ཚོན་འཁྱིལ་བ་ལྟ་བུ་དང་། གྱེན་འགྲེང་དང་སྒྲ་འུར་འུར་བའོ། །ཐུགས་ནི་དེ་ཉིད་ལས། འཇའ་ཚོན་ནམ་མཁའ་དྭངས་གསལ་བ། །
ངེས་པར་ཐུགས་ཐོབ་རྟགས་ཡིན་ནོ། །ཞེས་པས། སྙིང་གི་ནང་ན་གདོད་མའི་མགོན་པོ་འོད་ཟེར་ལྔ་ལྡན་དུ་འོད་གསལ་བའི་ལྷུན་གྲུབ་ཀྱི་
རྟགས་སུ་འཇའ་ཚོན་ལྔ་ལྡན་དང་། ཀ་དག་གི་རྟགས་སུ་ནམ་མཁའ་དྭངས་ཤིང་གསལ་བའོ། །དེ་ཡང་སྔར་གྱི་གདུང་ལྔ་པོ་དེ་དག་གང་ལས་
བྱུང་ན། དེ་ཉིད་ལས། གདུང་རིགས་ལྔ་ནི་འདི་ལས་འབྱུང་། །མགོ་དང་ཁྲག་དང་སྒལ་ཚིགས་དང་། །རྐང་དང་སྙིང་ལས་འབྱུང་བ་

ཡིན༑ །ཞེས་པས། གདུང་ཤ་རཱི་མགོ། ཆུ་རཱི་ཁྲག །བ་རཱི་སྒལ་ཚིག །ཉ་རཱི་རྐང་། པཉྩ་རམ་སྙིང་ལས་འབྱུང་ངོ་། །འབྲས་བུ་གང་
ཐོབ་ན། དེ་ཉིད་ལས། རྟགས་ལ་འབྲས་བུ་འདི་བཞིན་འབྱུང་། །ཤ་རཱི་ཆུ་རཱི་བ་རཱི་ཡིས། །སྐྱེ་མེད་ཡོན་ཏན་ལོངས་སྐུ་ཐོབ། །ཉ་རཱི་པཉྩ་རམ་
གྱིས་ནི། །སྤྲུལ་པ་སྐུ་ལྔ་ངེས་པར་ཐོབ། །ཅེས་པས། གདུང་ཤ་རཱི་ས་སྐྱེ་མེད་ཐོབ། ཆུ་རཱིས་ཡོན་ཏན་འཕེལ། བ་རཱིས་ལོངས་སྐུ་ཐོབ། 
ཉ་རཱིས་སྤྲུལ་སྐུ་ཐོབ། པཉྩ་རམ་གྱིས་སྐུ་ལྔ་ཐོབ་པོ། །རླུང་གི་ཚང་ནི་གཞིའི་སྲོག་རླུང་ལྔ་ལ་བརྟན་པ་ཐོབ་པས་སྒྲ་འབྱུང་། དབྱིངས་ཀྱི་
ཚད་ནི་ས་གཡོ། སྐུའི་ཚད་ནི། སྐུ་ལ་གཏན་ས་ཟིན་པས་རུས་པ་ལ་སྐུ་འབྱོན་པའོ། །དེ་ལྟར་ན་འོད་དང་སྒྲ་དང་གདུང་དང་སྐུ་ངང་ས་
གཡོ་བ་ལ་སོགས་པ་རྟགས། ཀུན་གྱི་མཐོང་ནས་བར་དོར་གྲོལ་བ་ནི། མངོན་པར་རྫོགས་པར་སངས་རྒྱས་པ་ཡིན་ལ། འོད་ལུས་སུ་

༄༅། །ཡལ་བ་ནི་དེ་དག་མེད་པས་མི་མངོན་པ་ཡིན་ཡང་། ལྷག་མ་མེད་པས་ཀ་དག་གི་གཞི་ལ་ཡང་དག་པར་སངས་རྒྱས་པའོ། །
དེའང་ལྷག་བཅས་བར་དོར་གྲོལ་ཚད་ལ་མངོན་པར་རྫོགས་པར་སངས་རྒྱས་པ་ཟེར་ལ། དེ་བཞིན་དུ་སྤྲུལ་པའི་ཞིང་དུ་གྲོལ་བ་ཡང་འདིར་བསྡུ་
ཞིང་༑ ལྷག་མེད་ཚེ་འདིར་གྲོལ་བ་ལ་ཡང་དག་པར་རྫོགས་པའི་སངས་རྒྱས་ཟེར་ཏེ་ཀུན་ཏུ་བཟང་པོ་གཞི་ཐོག་ཏུ་གྲོལ་བ་ནི་འདི་ཉིད་དུ་
འདུས་པའོ། །དེ་སྐད་དུ་སྙིང་གི་མེ་ལོང་ལས། མྱ་ངན་ལས་འདས་པ་དེ་ཡང་གཉིས་ཏེ། མངོན་པར་རྫོགས་པར་སངས་རྒྱས་པ་
དང་༑ ཡང་དག་པར་རྫོགས་པར་སངས་རྒྱས་པའོ། །མངོན་པར་རྫོགས་པར་སངས་རྒྱས་པ་ཞེས་བྱ་བ་ནི། འོད་དང་སྒྲ་དང་། སྐུ་ 
དང་༑ གདུང་དང་། ས་གཡོ་བ་ལ་སོགས་པ་འབྱུང་ངོ་། །ཡང་དག་པར་རྫོགས་པའི་སངས་རྒྱས་ནི་ཕུང་པོ་ལྷག་མ་མེད་པར་སངས་

རྒྱས་པའོ། །ཞེས་སོ། །གཉིས་པ་ཞར་ལ་སྐལ་མེད་འཁྲུལ་པའི་རྟགས་ནི། སྐུ་གདུང་འབར་བ་ལས། གང་ཞིག་ཤི་བ་དེ་ཚེ་ན། །ནམ་
མཁའ་སྨུག་ནག་མུན་པ་ནག །དེ་བཞིན་ཆར་དང་ཁུ་རླངས་དང་། །རླུང་དང་སེར་བ་བུ་ཡུག་སྟེ། །འདི་ཀུན་སུ་ལ་བྱུང་བ་དེ། །སེམས་
ཅན་དམྱལ་བའི་སྐྱེ་གནས་སུ། །འདི་ལ་བར་མ་དོ་མེད་པར། །འགྱུར་བ་ཡིན་ནོ་མཁའ་འགྲོ་མ། །ནམ་མཁའ་ན་བུན་ལྟ་བུ་ལ། །འོད་
ཟེར་སེར་ལ་ཉི་ཟླ་ཤི། །རླུང་དང་སེར་བུ་མེད་པ་ལ། །སེར་གློག་ཉི་མ་མི་སྣང་དང་། །ཆར་བབས་ཤུལ་ལམ་ཡང་ན་ནི། །འདི་ཡི་
སྲོད་ལ་བབ་པར་འགྱུར། །དེ་ཉིད་སུ་ལ་བྱུང་བ་སྟེ། །ཡི་དྭགས་ཀྱི་ནི་སྐྱེ་གནས་སུ། །སྐྱེ་བ་ཡིན་ནོ་མཁའ་འགྲོ་མ། །ནམ་མཁའ་
རྨུགས་ཤིང་རླུང་ཡང་མེད། །སྤྲིན་ནི་གནག་ལ་གོ་མཚམས་མེད། །ཡང་ན་ན་བུན་སྣང་བ་དང་། །རྨུགས་ཤིང་ཉམས་མི་དགའ་བ་ལ། །

༄༅། །ཚེ་ཡི་འདུ་བྱེད་སུས་བྱས་པ། །དེ་ནི་བྱོལ་སོང་གནས་སུའོ། །ཤིན་ཏུ་དྲག་པོའི་རླུང་གིས་འཁྲུགས། །སྤྲིན་ནི་ཁམ་
ནག་འཇིགས་པའི་གཟུགས། །རབ་ཏུ་འཁྲུགས་ཤིང་འགྲོ་འོང་བཅས། །འབྲུག་དང་གློག་གི་ལྕེ་འབྱིན་དང་། །ཉི་མ་ཟླ་བ་སྣང་མི་ནུས། །འདི་
ལྟར་སུ་ལ་བྱུང་བ་སྟེ། །འདི་ནི་ལྷ་མིན་སྐྱེ་གནས་སོ། །ནམ་མཁའ་གསལ་ཞིང་དྭངས་པ་ལ། །ཉི་མ་ཟླ་བའི་སྣང་བ་གསལ། །རླུང་དང་
སོར་བུ་སྣང་མི་ནུས། །འདི་ནི་ལྷ་ཡི་སྐྱེ་གནས་སོ། །ཡང་ནི་ནམ་མཁའ་གསལ་ལ་དྭངས། །མི་མཇེད་སྤྲིན་ནི་དར་དཀར་བཞིན། །ཤིན་
ཏུ་སྲབ་ཅིང་བརྡལ་བར་སྣང་། ཡང་ན་ཉི་ཟླ་འོད་ཁྱིམ་ཅན། །འདི་ལྟར་སུ་ལ་བྱུང་བ་དེ། །མི་ཡི་སྐྱེ་གནས་འདིས་ཐོབ་པོ། །ཞེས་སོ། །
གཉིས་པ་མཐར་ཐུག་གི་འབྲས་བུ་ལ་གཉིས་ཏེ། དབྱིངས་སུ་རིག་པ་གནས་ཚུལ་སྤྱིར་བསྟན་པ་དང་། མཐར་ཐུག་གི་རིམ་པ་བྱེ་བྲག་ཏུ་

བྲགཏཏུ་བཤད་པའོ། །དང་པོ་དབྱིངས་སུ་རིག་པ་གནས་ཚུལ་སྤྱིར་བསྟན་པ་ལ། འབྱུང་བ་མ་ལ་ཞ་བ། ཡེ་ཤེས་དབྱིངས་སུ་ཐིམ་པ། ཤེས་རབ་
མཁའ་ལ་འདེགས་པ། འོད་གསལ་དབྱིངས་སུ་འཁྱིལ་བ། རིག་པས་རང་ས་ཟིན་པའོ། །དང་པོ་འབྱུང་བ་མ་ལ་ཞ་བ་ནི། སྦུབས་
གསུམ་གཅིག་ཏུ་དྲིལ་བས་འབྱུང་ལྔ་དྭངས་མར་གྲོལ་ཏེ། ཡེ་ཤེས་དག་པའི་སྤྱན་ལ་ཐོགས་པ་མེད་པའོ། །དེ་ཡང་མ་དག་འཁྲུལ་སྣང་
དག་པ་ཆོས་ཉིད་ལ་ཐིམ་དུས། ཤ་ཁྲག་གི་ལུས་འོད་གསལ་སྒྱུ་མའི་ལུས་ལ་ཐིམ་ནས་དེ་ཉིད་ཆོས་སྐུ་རིན་པོ་ཆེ་གསང་བའི་ལུས་ལ་ཐིམ་
དུས༑ ཤེས་རབ་ཀྱི་སྤྱན་ཡེ་ཤེས་ཀྱི་སྤྱན་ལ་ཐིམ་ཞིང་། དེ་ཉིད་ཆོས་ཉིད་ཀྱི་སྤྱན་ལ་ཐིམ་པས་ཡུལ་དང་ཤེས་པའི་སྤྱོད་བྱེད་རྣམ་པར་དག་
སྟེ༑ རིན་པོ་ཆེ་གསང་བའི་སྦུབས་ནས་ཡེ་ཤེས་ནང་གསལ་བའི་དགོངས་པ་ལ་འཕོ་འགྱུར་མེད་པ་ནི། ཐུགས་ཀྱི་མེ་ལོང་ལས། མ་

༄༅། །དག་འཁྲུལ་པའི་སྣང་བས་ཡེ་ཤེས་སྣང་བ་བསྒྲིབས། །འཁྲུལ་པའི་སྣང་བ་འགགས་ན་དག་པའི་སྣང་བ་འཆར། །བག་
ཆགས་སྦུབས་ཀྱིས་ཡེ་ཤེས་སྒྱུ་ལུས་བསྒྲིབས། །ལུས་འདི་བོར་ནས་འོད་ཀྱི་སྣང་བ་འཆར། །དེ་ནས་རིན་ཆེན་སྦུབས་ལ་མཐར་ཕྱིན་
འགྱུར༑ །སྦུབས་གསུམ་གཅིག་ཏུ་དྲིལ་ནས་སྤྲུལ་པ་ཕྱོགས་བཅུར་མཛད། །ཅེས་སོ། །ད་ལྟའི་ལུས་ཀྱི་འབྱུང་བ་ལྔ་སྙིགས་མའི་ཆ་
རྣམས་དག་སྟེ། ཀ་དག་གི་ནང་དབྱིངས་འོད་གསོལ་གྱི་འབྱུང་བ་ཆེན་པོ་ལྔའི་དབྱིངས་དེར་སོ་སོ་ནས་གནས་གྱུར་གྱི་ཆར་བརྩིས་ན། མ་དག་
པའི་འབྱུང་བ་དངོས་དག་པའི་འབྱུང་བར་གནས་གྱུར་པའམ་བག་ལ་ཞ་བ་ནི་མ་ཡིན། མ་དག་པའི་འབྱུང་ལྔར་དག་སྟོབས་ཀྱིས་ཡེ་ཤེས་དག་
པ་ལྔའི་འབྱུང་ཆེན་སྣང་རུང་ལ་ལྟོས་ནས། དག་འབྲས་སུ་རྣམ་པར་བཞག་གོ། །དེའང་རླུང་རྡོ་རྗེ་རྒྱ་གྲམ་བཀོད་ལེགས་ཏེ་དམ་ཚིག་གི་ལྷ་མོ་

མཁའ་ལ་འཁྱིལ་བས་གཡོ་བ་མེད་པའི་རླུང་དབྱིངས་སུ་ཐིམ། ས་རིན་པོ་ཆེ་རྣམ་ལྔའི་མཆོད་རྟེན་ཁོད་སྙོམས་ཤིང་ཚུལ་དུ་གཤིས་ཏེ་སྲ་བ་མེད་
པའི་ས་དབྱིངས་སུ་ཐིམ། ཆུ་ཤེལ་གྱི་འཁོར་ལོ་བརྩེགས་ལེགས་པས་ལས་དང་ཉོན་མོངས་པའི་ཆ་ལས་གྲོལ་ནས་གཤེར་བ་མེད་པའི་ཆུ་
དབྱིངས་སུ་ཐིམ། མེ་པདྨའི་དྲ་བ་འོད་འབར་ཏེ་མ་སྨིན་པ་སྨིན་པར་བྱས་ནས་ཚ་བ་མེད་པའི་མེ་དབྱིངས་སུ་ཐིམ། ནམ་མཁའ་རྣམ་དག་གི་
ཆོས་ཉིད་ཀློང་ཡངས་ཤིང་ཀ་ནས་དག་པས་མ་དག་པ་འཁྲུལ་པ་གོ་འབྱེད་པའི་ནམ་མཁའ་དབྱིངས་སུ་ཐིམ་ནས། ཕྱི་ཡུལ། ནང་ལུས། 
ཕུང་པོ་ཁམས་དང་སྐྱེ་མཆེད་ལ་སོགས་པའི་ཆོས་ཐམས་ཅད་རྣམ་པར་དག་སྟེ། ཡེ་ཤེས་རིན་པོ་ཆེའི་ངོ་བོ་སྟོང་པ་ཀུན་འབྱུང་གི་དཀྱིལ་
འཁོར་ཀློང་ཡངས་པ་ནི། རང་ཤར་ལས། རིན་ཆེན་སྣ་ལྔའི་ཐང་ནི་ཀུན་སྙམས། རིན་པོ་ཆེ་གསང་བའི་ཉི་མ་ལ་འཆར་ནུབ་མེད། རིན་པོ་ཆེ་ཆུའི་པདྨ་ལ་གོས་པ་མེད། རིན་

༄༅། །པོ་ཆེ་མེའི་དཀྱིལ་འཁོར་བརྩེགས་ལེགས། རིན་པོ་ཆེ་རླུང་གི་ཤེས་རབ་ལ་རྟོག་པ་མེད། རིན་པོ་ཆེ་སའི་དཀྱིལ་འཁོར་ཐེག་པ་ཆེ། 
རིན་པོ་ཆེའི་ནམ་མཁའ་ནི་མཐའ་དང་དབུས་མེད། རིན་པོ་ཆེ་སྟོང་པའི་དཀྱིལ་འཁོར་བྲི་ལེགས། རིན་པོ་ཆེ་སྐུ་གདུང་འབར་བའི་མཆོད་རྟེན་ནི་
བརྩིགས་ལེགས། །ཞེས་དང་། ངོ་སྤྲོད་སྤྲས་པ་ལས། དབང་ལྔ་དང་དབང་ལྔའི་རྣམ་ཤེས་རྣམས་ཀྱི་དེ་བཞིན་ཉིད་ཤེས་པས་ལུས་ཡོངས་སུ་
མྱ་ངན་ལས་འདས་ཏེ། ཕུང་ལྔ་རྣམ་པར་དག་པས། ནམ་མཁའ་སོགས་འབྱུང་ལྔ་མྱ་ངན་ལས་འདས་པར་གསུངས་སོ། །གཉིས་པ་ཡེ་
ཤེས་དབྱིངས་སུ་ཐིམ་པ་ནི། དུག་ལྔ་ཡེ་ཤེས་ལྔར་དག་པའི་རང་གདངས་ལྔ་ནང་དབྱིངས་འོད་གསལ་ལ་ཐིམ་ནས། གཏིང་གདངས་ཁ་དོག་
ལྔའི་འཆར་གཞིར་གནས་ཏེ། ཀློང་དྲུག་ལས། རང་གདངས་བསྐྱོད་པ་དཀར་པོའི་ཆ། །གཏིང་གསལ་ཆེན་པོ་ཉིད་དུ་གནས། །སྣང་བ་

རང་ཟད་སེར་པོའི་ཆ། །མི་མངོན་གཏིང་ནས་རང་ངོ་གསལ། །ཆགས་སྡང་རང་ཟད་དམར་པོའི་ཆ། །གཏིང་གདངས་མ་འདྲེས་ཆེན་པོར་གནས། །
བྱ་རྩོལ་བསྐྱོད་པ་རང་བྲལ་བའི། །མཛད་པ་མེད་པའི་ལྗང་གུར་ནི། །ཐོག་མ་རྣམས་ཀྱི་ཟེར་དུ་ཡང་། །མི་མངོན་གཏིང་ནས་གསལ་བའི་ཆ། །
འགྱུར་མེད་རྫོགས་པའི་མཐིང་གར་ནི། །ཡེ་རྫོགས་བྱས་པ་མེད་པར་གནས། །ཞེས་སོ། །གསུམ་པ་ཤེས་རབ་མཁའ་ལ་འདེགས་པ་ནི། 
ནང་དབྱིངས་ཡེ་ཤེས་ཀྱི་རླུང་ལྔ་རང་སོ་ལ་མི་གཡོ་འཕོ་འགྱུར་མེད་པར་གནས་པ་སྟེ་དེའང་སྟོབས་ལྡན་མ། ཤུགས་འཆང་མ། འདེགས་བྱེད་
མ༑ བརྟན་མ། སྣང་བྱེད་མ་ལྔ་ལས། ཆུ་དག་པའི་རང་བཞིན་ཐུར་དུ་སེལ་སྟོབས་ལྡན་མས་ནི། ཡེ་ཤེས་ཀྱི་རླུང་གིས་གཙོ་འཁོར་གཉིས་
མེད་དུ་སྦྱོར་ཏེ་དོན་ལ་དབྱེར་མེད། རླུང་དག་པའི་རང་བཞིན་གྱེན་དུ་རྒྱུ་ཤུགས་འཆང་མས་གཙོ་འཁོར་ལྔ་པོ་སྐད་ཅིག་ལ་ཆོས་སྐུའི་ངང་དུ་

བསྐྱོད༑ ས་དག་པའི་རང་བཞིན་ཁྱབ་བྱེད་འཆར་གཞིའི་ཆར་གནས་པ་འདེགས་བྱེད་མས་རྟེན་དང་བརྟེན་པ་མེད་པར་ཆོས་
སྐུའི་ངང་དུ་གཟུགས་སྐུར་གནས། སྣང་བྱེད་མ་ནམ་མཁའ་དག་པའི་རང་བཞིན་མེར་མཉམ་འཆར་གཞིའི་ཆོས་སྐུ་དང་ཡེ་ཤེས་དངོས་སུ་མེད་ལ་
གཏིང་གསལ་འཆར་གཞིའི་ཆར་ནང་གསལ་དུ་གནས། བརྟན་མས་དག་པའི་རང་བཞིན་སྲོག་རླུང་འཆར་གཞིའི་ཆས་རིག་པའི་ཡེ་ཤེས་རྣམ་པར་
མི་རྟོག་པའི་དགོངས་པ་ལས་མི་གཡོ་བར་བྱེད་པ་སྟེ། དེ་ཉིད་ལས། ཡེ་ནས་རང་དག་ཆེན་པོ་ལ། །རྫོགས་པ་རྣམས་ཀྱི་རྩེ་མོར་གནས། །
རྡོས་བཅས་མཚན་མ་རང་དག་ཕྱིར། །གཏིང་གསལ་ཆེན་པོའི་གཞི་མར་གནས། །ཞེས་དང། རང་ཤར་ལས། རིན་པོ་ཆེ་རྣམ་པར་བཀོད་
པའི་དྲ་བ་ནི་ཆ་སྙོམས། །ཞེས་སོ། །བཞི་པ་འོད་གསལ་དབྱིངས་སུ་འཁྱིལ་བ་ལ་བཞི་སྟེ། ཐིམ་པ་ལ་མ་རྨུགས་པ། གསལ་བ་ལ་

རྟོག་པ་མེད་པ། ཡིན་པ་ལ་བདག་མེད་པ། སོ་སོར་མ་འདྲེས་ལ་གོ་མི་འབྱེད་པའོ། །དང་པོ་ཐིམ་པ་ལ་མ་རྨུགས་པ་ནི། འབྱུང་བ་མ་ལ་
ཞ༑ ཡེ་ཤེས་དབྱིངས་སུ་ཐིམ་ཡང་སྐུ་གསུམ་འདུ་འབྲལ་མེད་པར་ཕྲ་བའི་ཡེ་ཤེས་ནང་གསལ་དུ་གནས་པའོ། །གཉིས་པ་གསལ་བ་ལ་རྟོག་
པ་མེད་པ་ནི། ཆོས་སྐུ་དྲི་མ་མེད་པས་མདུན་རྒྱབ་དང་། སྟེང་འོག །ཕྱོགས་མཚམས་མེད་པར་འོད་གསལ་བས། སྐུ་དང་ཡེ་ཤེས་
ཀྱི་འཆར་གཞིར་གནས་ལ། སེམས་དང་དབུགས་མེད་པས་འཁོར་བའི་ཆོས་ཐམས་ཅད་ཀྱིས་མ་གོས་པའོ། །གསུམ་པ་ཡིན་པ་ལ་བདག་
མེད་པ་ནི། ཡིན་ནི་ལྟ་བ་རང་བྱུང་གི་རྒྱལ་པོ་ཡིན་པ་ལ། བག་ཆགས་ཀྱི་བདག་དང་བྲལ་བའོ། །བཞི་པ་སོ་སོར་མ་འདྲེས་ལ་གོ་མི་
འབྱེད་པ་ནི། ཆོས་སྐུའི་ཀློང་ན་རིན་པོ་ཆེ་འོད་འབར་བའི་སྐུ་ལྔ་གཏིང་གསལ་དུ་གནས་པས། དང་པོའི་གཞི་རང་ས་ན་གནས་ཀྱང་། 

༄༅། །གཞི་དེ་ལ་རྟོག་པ་མེད་པས་ད་འཁོར་བར་འཁྲུལ་པའི་གོ་མི་འབྱེད་པའོ། །དེ་ཡང་ཤེས་རབ་སྐུ་རུ་སྨིན་ནས་སྐུ་ལྔ་དབྱིངས་སུ་
བསྐྱོད་པ་ལས་བྱུང་བའོ། །ལྔ་པ་རིག་པས་རང་ས་ཟིན་པ་ལ་བཞི་ལས། དང་པོ་ཆོས་སྐུ་ལ་འགྱུར་བ་མེད་པ་རྡོ་རྗེ་ལྟ་བུའི་སྐུ་ནི། རིག་པ་གཟུགས་
སྐུ་ཆོས་སྐུར་ཐིམ་པས་ངོ་བོ་གཅིག་ཏུ་གྱུར་ཏེ་འཕོ་འགྱུར་མེད་པའོ། །གཉིས་པ་ཡེ་ཤེས་ལ་འགྱུར་བ་མེད་པ་གཡུང་དྲུང་ལྟ་བུའི་ཚེ་ནི། ངོ་བོ་གཞི་
འཛིན་པའི་ཡེ་ཤེས། རང་བཞིན་མཚན་ཉིད་འཛིན་པའི་ཡེ་ཤེས། ཐུགས་རྗེ་འགྲོ་བ་འདུལ་བའི་ཡེ་ཤེས་རྣམས་འཆར་གཞིའི་ཆ་ཙམ་དུ་རང་ངོ་
དབྱེར་མེད་པས་རྟག་པར་གནས་པས་དུས་ཐམས་ཅད་པའི་ཡེ་ཤེས་ཞེས་བྱའོ། །གསུམ་པ་དགོངས་པ་ལ་འདུ་འབྲལ་མེད་པ་ཆུ་བོ་ལྟ་བུའི་རྒྱུན་
ནི༑ རྒྱུན་གྱི་ཏིང་ངེ་འཛིན་ལ་འདུ་འབྲལ་མེད་པས། ཆོས་ཉིད་བསམ་གྱིས་མི་ཁྱབ་པའི་ཏིང་ངེ་འཛིན་ལས་འཕོ་འགྱུར་མེད་པའོ། །བཞི་པ་

རིག་པ་ལ་གསལ་འགྲིབ་མེད་པ་ཉི་མ་ལྟ་བུའི་ཟེར་ནི། སོ་སོ་རང་བྱུང་གི་རིག་པ་ནང་གསལ་ལྷུན་གྲུབ་ཆེན་པོར་བཞུགས་པས། རིན་པོ་ཆེའི་
སྦུབས་ལ་འཕོ་འགྱུར་མེད་པར་གནས་སོ། །དེ་དག་ཀྱང་། རང་ཤར་ལས། རིན་པོ་ཆེ་རྡོ་རྗེའི་གདན་ལ་འགྱུར་བ་མེད། །རིན་པོ་ཆེ་
སྟོང་པའི་ལམ་ལ་ཐུག་པ་མེད། །དགོངས་པ་རང་གནས་ཀྱི་མན་ངག་ཏུ་བསྟན་པའོ། །ཞེས་སོ། །གཉིས་པ་མཐར་ཐུག་གི་རིམ་པ་བྱེ་
བྲག་ཏུ་བཤད་པ་ལ་གཉིས་ཏེ། སྐུ་དང་ཡེ་ཤེས་རང་གི་ངོ་བོ་རྒྱས་པར་བཤད་པ་དང་། རྣམ་པའི་དོན་བསྡུ་བའོ། །དང་པོ་སྐུ་དང་ཡེ་ཤེས་
རང་གི་ངོ་བོ་རྒྱས་པར་བཤད་པ་ལ། འཆད་གཞི་དངོས་དང་། དེ་ལ་ལོག་རྟོག་དགག་པའོ། །དང་པོ་འཚེར་གཞི་དངོས་ནི། སྤངས་རྟོགས་
མཐར་ཐུག་གི་ཆོས་སྐུ་ཀ་དག་ལྷུན་གྲུབ་རིན་པོ་ཆེའི་སྦུབས་དེ་སྐུ་དང་ཡེ་ཤེས་ཀྱི་འཆར་གཞི་ཡིན་ནོ། །དེའང་ངོ་བོ་སྟོང་གསལ་རང་བྱུང་གི་ཡེ་

༄༅། །ཤེས་གང་དུའང་མ་གྲུབ་པས་གང་དུ་འང་མ་ཕྱེ་མི་འབྱེད་འབྱེད་པ་མེད་ཅིང་སྨྲ་བསམ་བརྗོད་པ་ལས་འདས་ཏེ། འཁོར་འདས་
ཀྱི་མཐའ་ལས་གྲོལ་བ། ནམ་མཁའ་ལྟར་གང་དུའང་མ་གྲུབ་པ་མ་ཡིན་ལ་ཡོན་ཏན་ཚད་མེད་པ་ཉི་ཟླ་གཟའ་སྐར་ལྟ་བུ་ཀུན་འབྱུང་བའི་འཆར་
གཞིར་གྱུར་པས་ཡེ་ཤེས་རྫོགས་པའི་སྐུ་ཞེས་བྱ་སྟེ། ཐལ་འགྱུར་ལས། སངས་རྒྱས་རྣམས་ཀྱི་ཆོས་ཉིད་ནི། །མ་ཕྱེ་མི་འབྱེད་མཉམ་པ་
ལ༑ །སྒྲ་ཚིག་མིང་དུ་ག་ལ་སྲིད། །ལྟོས་གཞི་རང་དག་འཁྲུལ་པ་དག །འཁོར་འདས་མིང་དུ་མི་གྲགས་སོ། །མ་བྱུང་མ་སྐྱེས་འགག་པ་
མེད༑ །ཀུན་འབྱུང་ཡེ་ཤེས་གང་མ་ཡིན། །ཞེས་དང་། རང་སར་དེངས་པའི་ཆོས་ཉིད་ནི། །འབྱུང་བ་དེངས་པས་རྡོས་པ་འགགས། །
རྡུལ་དང་ཕྲ་རག་མཐའ་འགགས་ནས། །ཆ་ཤས་ཙམ་ཡང་གནས་པ་མིན། །ཉོན་མོངས་དེངས་པས་འཁྲུལ་པ་དང་། །རྟོག་བྲལ་ཞེན་པ་

མི་གནས་པས། །བག་ལ་ཉལ་དང་ཀུན་ནས་ལྡང་། །རྡུལ་ཆ་ཙམ་ཡང་མི་གནས་སོ། །དེ་ལྟར་ཕྲ་རགས་དེངས་པ་ཡིས། །ཕུང་པོ་ལྔ་
ཡང་མཐར་གྱིས་ཕྲ། །འབྱུང་བ་བཞི་ཡི་ལུས་ཟད་ནས། །ཐམས་ཅད་ཡེ་ཤེས་རྫོགས་སྐུའོ། །རྟོག་མེད་ཏིང་འཛིན་རང་གནས་ཏེ། །བཅོས་
མའི་ཆོས་ལས་འདས་པས་ན། །ཆོས་ཞེས་ཚིག་ཏུ་མི་གནས་སོ། །ཞེས་སོ། །དེ་ལ་ལོག་རྟོག་དགག་པ་ལ། འདོད་པ་དགོད་པ་དེ་
དགག་པ། ཡང་དག་པའི་ལུགས་བཞག་པའོ། །དང་པོ་འདོད་པ་དགོད་པ་ནི། སྔ་རབས་ཁ་ཅིག་གིས། ཡང་དག་པར་སངས་རྒྱས་པའི་
དུས་ཀྱི་ཀ་དག་དེ་ཅིར་ཡང་མ་གྲུབ་པས་སྐུ་དང་ཡེ་ཤེས་ཀྱི་ཆོས་སུ་ཡང་མེད་ལ་འཆར་གཞི་ཡང་མ་ཡིན་ནོ་ཞེས་དང་། ཁ་ཅིག་གིས། སྐུ་དང་
ཡེ་ཤེས་དངོས་སུ་བཞུགས་ཏེ། དེ་མེད་ན་འབྲས་བུའི་ཆོས་སྐུ་དང་ཡེ་ཤེས་མ་ཐོབ་པར་ཐལ་བའམ་མ་ཐོབ་ནས་ཉམས་པར་ཐལ་བའི་ཕྱིར་རོ་

༄༅། །ཞེས་འདོད་དོ། །གཉིས་པ་དེ་དགག་པ་ལ་གཉིས་ལས། དང་པོ་རིགས་པ་ནི། ཕྱོགས་དང་པོ་ལྟར། སངས་
རྒྱས་ལ་ཡེ་ཤེས་མེད་པས་རང་གི་དོན་དང་གཞན་དོན་མི་འབྱུང་བར་ཐལ་ཏེ། ཅི་ཡང་མེད་པའི་ནམ་མཁའ་སྟོང་པ་དང་ཁྱད་པར་མེད་པའི་ཕྱིར་
རོ༑ །གཉིས་པ་ལྟར་ན། དངོས་པོ་སྨྲ་བ་ཁ་ཅིག་ལྟར་ཆོས་སྐུ་དེ་དངོས་པོ་དང་མཚན་མར་གྲུབ་པ་བེམས་པོ་རགས་པ་ལྟར་ཡོད་པར་ཐལ་
ཏེ༑ གཟུགས་རང་མཚན་དུ་གྲུབ་པའི་ཕྱིར་དང་རྣམ་པའི་ཡེ་ཤེས་དངོས་སུ་གྲུབ་པས་རྟོག་པ་དང་ཁྱད་མེད་དུ་ཐལ་བའི་ཕྱིར་རོ། །གཉིས་པ་
ལུང་གིས་དགག་པ་ནི། ཀློང་དྲུག་པ་ལས། ཤེས་བྱའི་ཡེ་ཤེས་གཉིས་མེད་ན། །བེམས་པོ་རྣམས་དང་ཁྱད་ཅི་ཡོད། །ཡང་ན་སྟོང་པ་ཕྱས་
ཆད་དུ། །འདི་ཉིད་གྱུར་པ་ཁོ་ནའོ། །ཞེས་དང་། སྒྲོན་མ་སྣང་བྱེད་ལས། དེ་ལྟར་ཡེ་ཤེས་ཆ་མེད་ན། །ཕྱི་རོལ་ནམ་མཁའ་སྟོང་པ་དང་། །

ཁྱད་པར་ཉིད་ནི་ཡོད་མ་ཡིན། །དེ་ཕྱིར་གཞི་ནས་ཡེ་ཤེས་ཁྱབ། །ཡེ་ཤེས་མེད་ན་ཆད་པ་དང་། །ཁྱད་པར་ཅི་ཡང་ཡོད་མི་འགྱུར། །རགས་
པའི་ཡེ་ཤེས་ཡོད་གྱུར་ན། །འོན་ཏེ་རྟག་པ་ཉིད་དང་མཉམ། །ཞེས་སོ། །གསུམ་པ་ཡང་དག་པའི་ལུགས་བཞག་པ་ནི། ཀ་དག་རང་ངོ་ལ་
གང་དུའང་མ་གྲུབ་པས་ཡོད་མེད་ཀྱི་མཐའ་ལས་འདས་པས་སྐུ་དང་ཡེ་ཤེས་སུ་གྲུབ་མ་གྲུབ་མེད་པ་ཤེལ་གོང་ལྟ་བུའོ། །དེའི་ངང་ངམ་དབྱིངས་
སམ་ཆ་ལ་འཆར་གཞིའི་ཆ་ཤིན་ཏུ་ཕྲ་བའི་ཡེ་ཤེས་སུམ་བརྩེགས་སུ་གནས་པ་ཤེལ་གྱི་ནང་འོད་དེ་དངོས་སུ་མཐོང་ཡུལ་ན་མེད་ཀྱང་། འཆར་
གཞིར་གནས་པ་བཞིན་ནོ། །དེའང་ཀ་དག་གི་དབྱིངས་ན་ངོ་བོ་རང་བཞིན་ཐུགས་རྗེའི་ཆ་ཕྲ་བ་སྣང་ཕྱིར། ཡེ་ཤེས་གསུམ་པོ་དེ་ཡོད་པས་
སྐུ་ཡེ་ཤེས་ཐམས་ཅད་ཀྱི་འབྱུང་གནས་སུ་གྱུར་པ་དང་། ཆོས་ཀྱི་སྐུ་ལས་མ་གཡོས་བཞིན་དུ་གཟུགས་སྐུ་ཕྲིན་ལས་དང་བཅས་པ་གདུལ་བྱ་

༄༅། །ལ་སྣང་ནུས་པའི་ནུས་པའང་གནད་དེ་ལས་བྱུང་ངོ་། །དེ་ལྟར་མ་ཡིན་ན་སངས་རྒྱས་ནས་ནི་ཆོས་སྐུར་རོ་གཅིག་དེ་ལ་ནི་ཡེ་
ཤེས་མེད་པས་སེམས་ཅན་གྱི་དོན་དང་སངས་རྒྱས་ཀྱི་ཆོས་ཚད་མེད་པ་གཏན་ནས་མེད་པར་འགྱུར་ཏེ། སྡུད་པ་ལས། ཡེ་ཤེས་མེད་ན་ཡོན་ཏན་
འཕེལ་མེད་བྱང་ཆུབ་དང་། །རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པར་འགྱུར། །ཞེས་སོ། །དེའང་ཡེ་ཤེས་མེད་ཅེས་གསུངས་པ་རྣམས་
ནི༑ ངོ་བོ་གང་དུ་ཡང་མ་གྲུབ་པའི་ལྡོག་པ་ཡིན་ལ། ཡེ་ཤེས་ཡོད་པར་གསུངས་པ་རྣམས་རང་བཞིན་ལྷུན་གྲུབ་ཀྱི་ཆ་ལ་བརྗོད་པ་སྟེ། འགལ་བ་
མེད་པས་ཀ་དག་དང་ལྷུན་གྲུབ་གཉིས་སུ་མེད་པའོ། །གཉིས་པ་སྐུ་དང་ཡེ་ཤེས་རང་གི་ངོ་བོ་རྒྱས་པར་བཤད་པ་ལའང་གཉིས་ཏེ། སྐུའི་ངོ་བོ་
སྤྱིར་བསྟན་པ་དང་། ཡེ་ཤེས་ཀྱི་གནས་བྱེ་བྲག་ཏུ་བཤད་པའོ། །དང་པོ་སྐུའི་ངོ་བོ་སྤྱིར་བསྟན་པ་ལ་ལྔ་ལས། དང་པོ་སྐུ་གཅིག་ཏུ་

བསྟན་པ་ནི། གཞི་རིག་པར་གཅིག །ལམ་རིག་པར་གཅིག །འབྲས་བུ་རིག་པ་དྲི་མེད་ཀ་དག་ཏུ་གཅིག་པའི་ལྡོག་པ་ནས། མཐའ་བྲལ་
ནམ་མཁའ་ལྟ་བུ་མི་འགྱུར་རྡོ་རྗེའི་སྐུ་སྟོང་པ་ཡེ་ཤེས་ཀྱི་སྙིང་པོ་ཅན་ལྷུན་གྲུབ་རིན་པོ་ཆེའི་སྦུབས་དང་པོར་སངས་རྒྱས་པ་སྟེ། རང་ཤར་ལས། 
ཨེ་མ་ཧོ། སྣང་བ་ཆེན་པོ་གསལ་བ་ཆེ། །དག་པའི་ནམ་མཁའ་མཐའ་དང་བྲལ། །སྤྲོས་བྲལ་ཆོས་ཉིད་འགྱུར་བ་མེད། །མཐའ་དང་
དབུས་མེད་ཕྱོགས་ཆ་བྲལ། །རང་སྣང་ཆོས་དབྱིངས་རྣམ་དག་ཞིང་། །དང་པོའི་སངས་རྒྱས་རྒྱུ་མེད་པ། །ཐ་མ་རྐྱེན་གྱིས་བསྐྱེད་དུ་མེད། །
སྟོང་པ་ཡེ་ཤེས་སྙིང་པོ་ཅན། །མཐའ་ལ་མི་གནས་རྡོ་རྗེའི་སྐུ། །སྤྲོས་དང་བྲལ་བའི་ཆོས་ཉིད་ལ། །ངོ་བོ་རང་བཞིན་ཐུགས་རྗེའི་བདག །
ཡེ་ཤེས་སྐུ་གསུམ་འོད་དུ་གསལ། །མཁའ་ལ་ཉི་ཤར་མུན་པ་སེལ། །ཡེ་ཤེས་ལྔ་ཡི་མཚན་ཉིད་གསལ། །སངས་རྒྱས་སྤྲུལ་པ་

༄༅། །རབ་འབྱམས་འབྱུང་། །ཞེས་སོ། །གཉིས་པ་སྐུ་གཉིས་སུ་དབྱེ་བ་ནི། གཞི་ཀ་དག་དང་ལྷུན་གྲུབ་གཉིས་སུ་མེད་
པའི་རིག་པ། ལམ་དབྱིངས་དང་ཡེ་ཤེས་གཉིས་སུ་ཉམས་སུ་བླངས་པས། འབྲས་བུ་ཆོས་སྐུ་དང་གཟུགས་སྐུ་རྣམ་པ་གཉིས་སུཤར་བས་དོན་གཉིས་མཐར་
ཕྱིན་པ་སྟེ། ཐལ་འགྱུར་ལས། ཆོས་ཀྱི་སྐུ་ལས་གཟུགས་སྐུར་གསལ། །ཞེས་སོ། །གསུམ་པ་སྐུ་གསུམ་དུ་དབྱེ་བ་ནི། ངོ་བོའི་ཆ་ལས་སྟོང་རིག་མཁྱེན་
པའི་ཡེ་ཤེས་ཆོས་སྐུ། རང་སྣང་འོད་གསལ་གྱི་ལོངས་སྐུ། སྣ་ཚོགས་སྤྲུལ་པའི་སྐུ་དང་གསུམ་སྟེ། མུ་ཏིག་ཕྲེང་བ་ལས། སྐུ་གསུམ་སངས་རྒྱས་ཉག་
གཅིག་པོ། །ཡེ་ཤེས་མཚན་ཉིད་ལྔ་ལྡན་ཉིད། །འདུག་ཚུལ་ཤེས་བྱའི་ཐབས་ཀྱིས་གྲུབ། །ཅེས་སོ། །བཞི་པ་སྐུ་བཞིར་དབྱེ་བ་ནི། སྐུ་གསུམ་གྱི་ཆོས་
ཉིད་གཅིག་དང་དུ་མའི་མཐའ་དང་བྲལ་བ་ངོ་བོ་ཉིད་ཀྱི་སྐུ། སྟོབས་དང་མི་འཇིགས་པ་དང་། ཆོས་མ་འདྲེས་པ་བཅོ་བརྒྱད་ལ་སོགས་པ་རིག་པའི་ཡོན་ཏན་

རྟོགས་པ་དང་ཏིང་ངེ་འཛིན་དང་མངོན་པར་ཤེས་པ་དང་། ཐུགས་རྗེ་ཆེན་པ་རྣམས་ནི་ཆོས་ཀྱི་སྐུ། མཚན་དང་དཔེ་བྱད་རྫོགས་པས་འོག་མིན་
སྟུག་པོ་བཀོད་པའི་ཞིང་ན་བཞུགས་པ་ལོངས་སྤྱོད་རྫོགས་པའི་སྐུ། གདུལ་བྱའི་ངོ་བོ་ལ་གང་ལ་གང་འདུལ་དུ་སྣང་བ་སྤྲུལ་པའི་སྐུ་སྟེ། ཐལ་
འགྱུར་ལས། སྤྲུལ་པའི་སྐུ་དང་ལོངས་སྐུ་དང་། །ཆོས་སྐུ་ངོ་བོ་ཉིད་ཀྱི་སྐུ། །ཞེས་སོ། །འདི་དག་ཐུན་མོང་གི་བསྟན་བཅོས་ལས་
ཀྱང་འབྱུང་བ་དང་ཆ་མཚུངས་ཏེ། རྒྱལ་བ་བྱམས་པས། ངོ་བོ་ཉིད་ལོངས་རྫོགས་བཅས་པ། །དེ་བཞིན་གཞན་པ་སྤྲུལ་
སྐུ་ནི། །ཆོས་སྐུ་མཛད་པ་དང་བཅས་པ། །ཞེས་དང་། དེ་དག་གི་རྒྱས་བཤད་དུ། ཐུབ་པའི་ངོ་བོ་ཉིད་སྐུ་
ནི༑ །ཟག་པ་མེད་པའི་ཆོས་གང་དག །ཐོབ་གྱུར་རྣམ་ཀུན་རྣམ་དག་པ། །དེ་དག་རང་བཞིན་མཚན་ཉིད་ཅན། །ཞེས་

༄༅། །དང་༑ ཐུབ་པ་ཁོ་ནའི་མ་འདྲེས་ཆོས། །བཅོ་བརྒྱད་བཤད་པ་གང་ཡིན་དང་། །རྣམ་པ་ཐམས་ཅད་མཁྱེན་ཉིད་དང་། །ཆོས་ཀྱི་སྐུ་ཞེས་
བརྗོད་པ་ཡིན། །ཞེས་དང་། མཚན་ན་སུམ་ཅུ་རྩ་གཉིས་དང་། །དཔེ་བྱད་བརྒྱད་ཅུའི་བདག་ཉིད་འདི། །ཐེག་ཆེན་ཉེ་བར་ལོངས་སྤྱོད་ཕྱིར། །ཐུབ་པའི་
ལོངས་སྤྱོད་རྫོགས་སྐུར་བཞེད། །ཅེས་པ་དང་། གང་གིས་སྲིད་པ་ཇི་སྲིད་བར། །འགྲོ་ལ་ཕན་པ་སྣ་ཚོགས་དག །མཉམ་དུ་མཛད་པའི་
སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་འཆད། །ཅེས་པ་བཞིན་ནོ། །ལྔ་པ་སྐུ་ལྔར་དབྱེ་བ་ནི། སྤངས་རྟོགས་མཐར་ཕྱིན་དུ་ཞི་བ་བརྙེས་
པ་མངོན་པར་བྱང་ཆུབ་ཀྱི་སྐུ། དབྱིངས་ཀ་དག་ལས་འཕོ་འགྱུར་མེད་པ་མི་འགྱུར་རྡོ་རྗེའི་སྐུ། ཆོས་སྐུ། ལོངས་སྐུ། སྤྲུལ་པའི་སྐུ་དང་
ལྔ་སྟེ། རྫོགས་པ་རང་བྱུང་ལ། སྐུ་ལྔ་ཡེ་ཤེས་ཆོས་ལྔའོ། །ཞེས་དང་། རང་ཤར་ལས། འགྱུར་མེད་དོན་གྱི་སྐུ་ལྔ་གནས། །ཞེས་

སོ༑ །དེ་ལས་རྒྱས་པར་དབྱེ་ན་སྐུ་གསུམ་ལ་གསུམ་གསུམ་དབྱེ་བས་དགུ་དང་། སྐུ་གསུང་ཐུགས་ཡོན་ཏན་ཕྲིན་ལས་ཀྱི་དབྱེ་བའི་བཅོ་ལྔ་
སོགས་ཀྱང་ཡོད་དོ། །གཉིས་པ་ཡེ་ཤེས་ཀྱི་གནས་བྱེ་བྲག་ཏུ་བསྟན་པ་ལ། ངོ་བོ། ངེས་ཚིག །དབྱེ་བའོ། །དང་པོ་ངོ་བོ་ནི། རང་རིག་
པའི་རང་བཞིན་སྤྲོས་པ་དང་བྲལ་བ་སྟེ། ཐལ་འགྱུར་ལས། རྟོག་བྲལ་ཆོས་ཉིད་རང་གདངས་ལས། །དམིགས་མེད་ཡེ་ཤེས་སྣང་བ་
བྱུང་༑ །ཞེས་སོ། །གཉིས་པ་ངེས་ཚིག་ནི། དེ་ཉིད་ལས། ཡེ་ཞེས་ཐོག་མར་བྱུང་བ་ལ། །ཤེས་པས་ཉོན་མོངས་སྐྱོན་དག་གོ། །
ཞེས་སོ། །གསུམ་པ་དབྱེ་བ་ལ། ཆོས་སྐུ་གཞི་གནས་ཀྱི་ཡེ་ཤེས། ལོངས་སྐུ་རང་གི་མཚན་ཉིད་འཛིན་པའི་ཡེ་ཤེས། སྤྲུལ་སྐུ་ཀུན་
ཁྱབ་ཀྱི་ཡེ་ཤེས་སོ། །དང་པོ་ཆོས་སྐུ་གཞི་གནས་ཀྱི་ཡེ་ཤེས་ལ། ངོ་བོ་རང་བཞིན་ཐུགས་རྗེ་གསུམ་ལས། དང་པོ་ངོ་བོ་ཀ་དག་གི་

ཡེ་ཤེས་རིག་པ་སྟོང་གསལ་དྲི་མ་མེད་པ་མཐར་ཐུག་པས་ཆོས་སྐུ་སྤྲོས་པའི་མཐའ་དང་བྲལ་བས་དབྱིངས་དག་པ་གཉིས་
ལྡན་གྱི་རང་བཞིན་སྐུ་གསུམ་གཉིས་སུ་མེད་པའི་འཆར་གཞིར་གནས། གཉིས་པ་རང་བཞིན་ལྷུན་གྲུབ་ཀྱི་ཡེ་ཤེས་གཏིང་གསལ་འོད་ཀྱི་འཆར་
གཞིར་གནས་པས་ཞིང་དང་གཞལ་ཡས་ཁང་དང་འོད་ཟེར་ལ་སོགས་པར་སྣང་བས་གདུལ་བྱའི་རེ་བ་སྐོངས། གསུམ་པ་ཐུགས་རྗེ་ཀུན་ཁྱབ་
ཀྱི་ཡེ་ཤེས་རང་གི་དུས་ན་སྤྲོས་པ་ཉེ་བར་ཞི་བས་ཡུལ་ལ་འཇུག་པའི་ཐ་སྙད་མེད་ཀྱང་། མཁྱེན་པ་ཡེ་ཤེས་ཀུན་གྱི་འཆར་གཞིར་གནས་པས་
དབྱིངས་དང་ཡེ་ཤེས་ལྷུན་གྲུབ་རིན་པོ་ཆེའི་ངང་ལས་མ་གཡོས་བཞིན་དུ་འགྲོ་བའི་དོན་གཉིས་གཡོ་བ་དང་འབད་པའི་རྩོལ་བ་མེད་པར་འབྱུང་བའི་ས་
བོན་བྱེད་པ་སྟེ། ཀློང་དྲུག་ལས། ངོ་བོ་ཀ་དག་ཡེ་ཤེས་ཀྱིས། །མ་རིག་པ་ཡི་དྲི་མ་བྲལ། །རང་བཞིན་ལྷུན་གྲུབ་ཡེ་ཤེས་ཀྱིས། །འཁྲུལ་

པའི་ཚིག་གི་གནོད་པ་བྲལ། །ཐུགས་རྗེ་ཀུན་ཁྱབ་ཡེ་ཤེས་ཀྱིས། །ཐམས་ཅད་དབྱིངས་གཅིག་འབྲེལ་བར་སྣང་། །ཞེས་སོ། །ཆོས་
སྐུ་སྟོང་པའི་ཆ་ལ་གཞི་གནས་ཀྱི་ཡེ་ཤེས་འཆར་གཞིའམ་ས་བོན་ལྟ་བུའི་ཆར་མེད་ན་སངས་རྒྱས་འཁྲུལ་པ་སངས་པས་ཡར་ཆད། སེམས་
ཅན་འཁྲུལ་པར་འཁོར་བས་མར་སྡེ་ཆད་ནས། གདུལ་བྱ་དང་འདུལ་བྱེད་དུ་མི་འཐད་པ་ལས། གཞི་གནས་ཀྱི་ཡེ་ཤེས་ལས་ཕྱིར་སྣང་དུ་
ཤར་ཏེ། འཁོར་བ་ཇི་སྲིད་པར་སེམས་ཅན་གྱི་དོན་འབྱུང་བ་ནི་རང་བཞིན་ཤུགས་ཀྱི་ཐུགས་རྗེ་གཏིང་གསལ་མཁྱེན་རིག་རྫོགས་པ་ལས་བྱུང་
སྟེ༑ ཐལ་འགྱུར་ལས། ཆོས་སྐུ་སྟོང་པའི་རང་བཞིན་ལས། །ཡེ་ཤེས་མཁྱེན་པ་རྫོགས་པའི་ཆ། །ཤུགས་ཀྱིས་སེམས་ཅན་རྣམས་
ལ་འཆར། །དེ་མེད་འཁོར་འདས་སྡེ་ཆད་པས། །མཁྱེན་པས་རིག་ཅིང་གསལ་བའོ། །རང་རིག་གསལ་བའི་བདག་ཉིད་ལས། །རང་

༄༅། །བཞིན་ཤུགས་ཀྱི་ཐུགས་རྗེ་ཉིད། །མ་འགགས་འགག་པ་མེད་པའོ། །ཞེས་སོ། །གཉིས་པ་ལོངས་སྐུའི་མཚན་ཉིད་འཛིན་
པའི་ཡེ་ཤེས་ལྔ་ནི། རང་རང་གི་མཚན་ཉིད་འཛིན་པ་སྟེ། །རྣམ་སྣང་ལ་ཆོས་ཀྱི་དབྱིངས་ཀྱི་ཡེ་ཤེས་གཙོ་ལ་གཞན་བཞི་འཁོར་དུ་ཡོད་པ་དང་། 
མི་བསྐྱོད་པ་ལ་མེ་ལོང་ཡེ་ཤེས། རིན་འབྱུང་ལ་མཉམ་པ་ཉིད། སྣང་མཐའ་ལ་སོ་སོར་རྟོག་པ། དོན་གྲུབ་ལ་བྱ་བ་གྲུབ་པའི་ཡེ་ཤེས་གཙོ་
བོ་ལ། ལྷག་མ་བཞི་བཞི་འཁོར་དུ་ཡོད་པས་ཡེ་ཤེས་ཉི་ཤུ་རྩ་ལྔ་དང་དེ་ལས་ཕྱེ་ན་དཔག་ཏུ་མེད་ལ། བསྡུ་ན་སྔར་འདུས་པ་ནི། རང་ཤར་
ལས༑ ཡེ་ཤེས་དབྱེ་བ་འདི་ལྟ་སྟེ། །ཉི་ཤུ་རྩ་ལྔའི་ངོ་བོ་ལས། །བསྡུ་ན་རྣམ་པ་ལྔར་འདུས་སོ། །ཞེས་སོ། །ཇི་ལྟར་འདུས་ཤེ་ན། 
གཏི་མུག་དབྱིངས་སུ་ཞི་བས་སྤྲོས་པ་དང་བྲལ་བ་ནམ་མཁའ་ལྟ་བུ་ནི། ཆོས་དབྱིངས་ཡེ་ཤེས་ཏེ། ཤེས་བྱ་ཐམས་ཅད་ལ་ཡོད་ཀྱང་བརྗོད་པར་བྱ་བ་

མ་ཡིན་པས་རོ་གཅིག་པ་དང་། ཀུན་གཞིའི་རྣམ་ཤེས་རྣམ་ཤེས་གཞན་གྱི་མཆེད་པའི་འཆར་གཞི་ཅན་དབྱིངས་སུ་ནུབ་པ་ལས་ཡེ་ཤེས་ལྷག་མ་གསུམ་
གྱི་འཆར་གཞིར་གྱུར་པས་མེ་ལོང་ཡེ་ཤེ་མེ་ལོང་དག་པའི་ངོས་ལྟ་བུ་གཟུང་འཛིན་གྱི་དྲི་མ་མེད་པ་དང་། ང་རྒྱལ་དབྱིངས་སུ་ཞི་བས་བདག་གཞན་
མཉམ་པ་ཉིད་དུ་མཁྱེན་ཅིང་འཁོར་འདས་གཉིས་སུ་མེད་པ་དང་། འདོད་ཆགས་དབྱིངས་སུ་ནུབ་པས་སོ་སོར་རྟོག་པའི་ཡེ་ཤེས་ཤེས་བྱ་ཇི་ལྟ་བ་
གཤིས་སྟོང་པ་ཉིད་དང་། ཇི་སྙེད་པ་སྣང་བ་སྣ་ཚོགས་པའི་ངོ་བོ་རྒྱུ་འབྲས་ཐམས་ཅད་མཁྱེན་པ་དང་། ཕྲག་དོག་དབྱིངས་སུ་ནུབ་པས་འགྲོ་དོན་
མཛད་པར་ཐོག་པ་མེད་པ་བྱ་བ་ནན་ཏན་གྱི་ཡེ་ཤེས་ཏེ། ཐལ་འགྱུར་ལས། ལོངས་སྐུའི་ཡེ་ཤེས་མཚན་ཉིད་འཛིན། །ཡུལ་དངོས་དག་པས་
མེ་ལོང་སྟེ། །འཁོར་འདས་གཟུགས་བརྙན་གསལ་བའོ། །ཕྱོགས་རིས་མེད་པས་མཉམ་པ་ཉིད། །དབང་པོའི་ཡུལ་བསྟན་སོ་སོར་

༄༅། །རྟོག༑ །འབད་པས་མ་ཡིན་བྱ་བ་གྲུབ། །ཐ་དད་མེད་པས་ཆོས་དབྱིངས་སོ། །ཞེས་སོ། །གསུམ་པ་སྤྲུལ་སྐུ་ཀུན་ཁྱབ་ཀྱི་
ཡེ་ཤེས་གཉིས་ནི། ཤེས་བྱ་ཐམས་ཅད་ལ་ཁྱབ་པར་འཇུག་པ་སྟེ། སྣང་བས་བསྡུས་སོ་ཅོག་ཇི་སྙེད་པས་མཁྱེན་ལ། སྟོང་པས་བསྡུས་སོ་
ཅོག་ཇི་ལྟ་བས་མཁྱེན་པས། ཀུན་རྫོབ་ཀྱི་ཆོས་མ་ལུས་པའི་ཆ་མ་འདྲེས་པར་མཁྱེན་ནས་གདུལ་བྱའི་དབང་པོ་དང་ཁམས་དང་བག་ལ་ཉལ་མཐའ་ཡས་
པའི་ཚོགས་ལ་འདོམས་པར་མཛད་ཅིང་། དོན་དམ་པའི་ཆོས་ཉིད་མཁྱེན་ནས་སྟོང་པ་དང་། མཚན་མ་མེད་པ་དང་། འོད་གསལ་བའི་ཆོས་
མངོན་པར་འདུ་མཛད་དོ། །དེ་ཡང་ཐལ་འགྱུར་ལས། སྤྲུལ་པའི་སྐུ་ལ་ཤེས་བྱ་སྟེ། །ཇི་ལྟར་མཁྱེན་པས་དངོས་པོ་ཡི། །གནས་ལུགས་རང་
གི་དོན་དུ་ཤེས། །ཇི་སྙེད་པས་ནི་གདུལ་བྱ་ཡི། །བསམ་པ་ཇི་ལྟར་གནས་པ་ཤེས། །དེ་ལྟར་ཐུགས་རྗེའི་འཆར་ཚུལ་ལས། །གདུལ་བྱའི་འགྲོ་

བ་ཐ་དད་ལ། །འདུལ་བྱེད་སྐུ་ཡང་དེ་ཙམ་མོ། །ཞེས་སོ། །ཡེ་ཤེས་དེ་དག་གི་དོན་སྐུ་གསུམ་ལ་འདུ་བས་གསལ་བར་བསྡུ་ན། དེ་ལྟ་བུའི་
སངས་རྒྱས་དེ་ལ་ཆོས་ཀྱི་སྐུའི་གནས་སྐབས་ན། ཡེ་ཤེས་གསུམ་གཞི་ལ་ཚང་སྟེ། ངོ་བོ་ཀ་དག་གི་ཡེ་ཤེས། རང་བཞིན་ལྷུན་གྲུབ་ཀྱི་ཡེ་
ཤེས༑ ཐུགས་རྗེ་ཀུན་ཁྱབ་ཀྱི་ཡེ་ཤེས་གསུམ་མཚན་ཉིད་རིས་ཆད་དུ་མེད་པས། རིག་པའི་གསལ་ཆ་ལས་ངང་ངམ་ཤུགས་ཀྱིས་མཁྱེན་པའི་
འཆར་གཞི་བྱེད་པ་དང་། ལོངས་སྐུའི་གནས་སྐབས་ན་མཚན་ཉིད་འཛིན་པའི་ཡེ་ཤེས་ལྔ་སོ་སོར་གསལ་ཏེ། ཆོས་ཀྱི་དབྱིངས་མེ་ལོང་ལྟ་བུ། 
མཉམ་པ་ཉིད། སོ་སོར་རྟོག་པ། བྱ་གྲུབ་པའི་ཡེ་ཤེས་རྣམས་ཡུལ་དང་ཡུལ་ཅན་དུ་ནི་མ་ཡིན་ཏེ་ཐད་ཀའི་སྣང་བ་རང་གསལ་བ་དང་། སྤྲུལ་
སྐུའི་དུས་ན་མཁྱེན་པའི་ཡེ་ཤེས་གཉིས་སུ་གནས་ཏེ། ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་སོ། །དེ་གཉིས་ཀྱང་བྱ་བ་དང་བྱེད་པ་དང་

༄༅། །བཅས་པ་ནི་མ་ཡིན་ཏེ། འབད་མེད་ལྷུན་གྲུབ་ཀྱི་ཚུལ་དུ་མཁྱེན་པའོ། །དེ་ལྟར་ན་སངས་རྒྱས་སྐུ་གསུམ་གྱི་བདག་ཉིད་ཅན་གྱི་ཡེ་
ཤེས་གསུམ་ནི། སྤྲུལ་པའི་སྐུ་ཕྱིར་སྣང་གི་ཤེས་བྱའི་རྣམ་པ་སྣང་སྟོང་གཉིས་མཁྱེན་པ་ལ་ལྟོས་ནས། ཆོས་ཅན་དོན་གྱི་རྣམ་པ་དང་། ཆོས་ཉིད་
ཞི་བའི་རྣམ་པ་ཐམས་ཅད་མཁྱེན་པའི་ཡེ་ཤེས་དང་། ལོངས་སྐུ་ཐང་ཀའི་རང་སྣང་འོད་གསལ་ཡེ་ཤེས་ཀྱི་ཤེས་བྱའི་རྣམ་པ་རང་གསལ་དུ་མཁྱེན་པ་ལ་
ལྟོས་ནས། ཐམས་ཅད་མཁྱེན་པའི་ཡེ་ཤེས་དང་། ཆོས་སྐུ་ནང་གསལ་གྱི་ངོ་བོ་གཞི་གནས་ཀྱི་ཡེ་ཤེས་འཆར་གཞིའི་ཆ་ཙམ། རང་མལ་ཀ་དག་
གི་དབྱིངས་ན་རང་མཁྱེན་དུ་གསལ་བས་དབྱིངས་རྣམ་པར་དག་པའི་ཆར་གནས་པ་ནི། སྒྲོན་མ་སྣང་བྱེད་ལས། 
ཡང་དག་རྫོགས་པའི་སངས་རྒྱས་ལ། །ཡེ་ཤེས་རྣམ་པ་གསུམ་ཡིན་ཏེ། །རྣམ་པ་ཐམས་ཅད་མཁྱེན་པ་དང་། །ཐམས་ཅད་མཁྱེན་

པའི་ཡེ་ཤེས་དང་། །གཞི་ལ་གནས་པའི་ཡེ་ཤེས་སོ། །སྤྲུལ་སྐུའི་ཡེ་ཤེས་རྣམ་གཉིས་སོ། །ཇི་ལྟར་མཁྱེན་པས་གནས་ལུགས་ཤེས། །ཇི་
སྙེད་མཁྱེན་པས་གཞན་དོན་རྣམས། །ལོངས་སྐུའི་ཡེ་ཤེས་ཐད་ཀ་ཡི། །འོད་གསལ་རང་སྣང་ཤེས་བྱ་གསལ། །ཆོས་སྐུའི་ཡེ་ཤེས་གཞི་
གནས་ཏེ། །ཤེས་པའི་ཆ་ནི་གསལ་བྱེད་ལ། །འཛིན་པ་རིག་པའི་རྟོག་པ་མེད། །ངང་ངམ་ཤུགས་ཀྱི་ཐུགས་རྗེའོ། །གསལ་ཞིང་ཤེས་པ་
རིག་དང་བཅས། །ཆ་ལ་འདྲེས་པ་མེད་པར་གནས། །ཞེས་སོ། །གསུམ་པ་རྣམ་པའི་དོན་བསྡུ་བ་ནི། མདོར་ན་དེ་ལྟ་བུའི་སྐུ་གསུམ་འདུ་
འབྲལ་མེད་པས་འགྲོ་བའི་དོན་ལྷུན་གྲུབ་ཏུ་བྱེད་པ་སྟེ། དེ་ཡང་གོང་དུ་གྲོལ་ཀྱང་རུང་སྟེ། སྔར་གྱི་སྣང་བ་ཕྱིར་གསལ་དེ་རྣམས་ནང་གསལ་
གདོད་མའི་གཞི་ལ་ཐིམ་ནས། གཞོན་ནུ་བུམ་པའི་སྐུའི་གནས་ལུགས་ལ་བཙན་ས་ཟིན་དགོས་པ་ནི་ཤེལ་ཕྱིར་གསལ་གྱི་འོད་ལྔ་ནང་

༄༅། །གསལ་དུ་འདུས་པ་ལྟར། ཐོག་མ་ཀ་དག་གི་གྲོལ་གཞི་ཡེ་ཤེས་ལྷུན་གྲུབ་རིན་པོ་ཆེ་ལ་སེམས་ཀྱི་འཆར་གཞི་ཐུགས་རྗེ་དང་། ལུས་
དང་ཡུལ་གྱི་འཆར་གཞི་འོད་ལྔའི་ངོ་བོ་གདོད་མའི་གཞི་ལ་ནང་ཐིམ་དུ་བཞུགས་པའི་ཚེ་རིག་པ་དང་པོའི་འཁྲུལ་གཞི་ལས་ནི་འཕགས། རང་ངོའི་ཆོས་
ཉིད་ནི་གནས། སོ་སོ་རང་རིག་པའི་བྱེ་བྲག་ནི་ཕྱེད། ཡེ་ཤེས་ཀྱི་སྤྱོད་ཡུལ་དུ་གྲོལ། འབྲས་བུ་གཞན་བྱུང་གི་རྐྱེན་ལ་རག་ནི་མ་ལུས། ཐད་
ཀའི་ཆོས་ཉིད་བསམ་གྱིས་མི་ཁྱབ་པའི་གཤིས་སུ་གཏན་ལ་ཕེབས་པ་གང་ཡིན་པ་དེ་ནི་གདོད་མའི་གྲོལ་ས་ཆེན་པོ་ཞེས་བྱ། དེའི་ཚེ་གོང་བསྟན་
ལྟར༑ ཐིམས་ལ་མ་རྨུགས་པ་བུམ་ནང་གི་མར་མེ་ལྟ་བུ། གསལ་ལ་མི་རྟོག་པ་ཉི་མའི་སྙིང་པོ་ལྟ་བུ། རིག་ལ་མ་འཕྲོས་པ་ཆོས་ཉིད་
ལ་མཉམ་པར་བཞག་པ་ལྟ་བུར་ངོ་བོ་རང་བཞིན་ཐུགས་རྗེ་གསུམ་ནང་གསལ་དུ་བཞུགས་ཏེ། ངོ་བོ་སྟོང་པས་སྤྲོས་པའི་མཐའ་ལས་འདས། 

རང་བཞིན་གསལ་བས་ལོངས་སྐུའི་འཆར་གཞི་མ་འགགས། ཐུགས་རྗེ་ཀུན་ཁྱབ་ཏུ་བཞུགས་པས་གཞན་དོན་ངང་གིས་འབྱུང་བ་སྟེ། སྐུ་
གསུམ་ལྷུན་གྲུབ་ཆེན་པོར་བཞུགས་སོ། །དེའི་དུས། ཉོན་མོངས་པ་མ་ལུས་པ་དང་། འབྱུང་བའི་ལུས་ཀྱི་རྡོས་བཅས་ཐམས་ཅད་
རང་སར་སངས་ཤིང་། ངོ་བོ་ཆོས་སྐུར་རྒྱས་པས་སྟོང་གསལ་སྤྲོས་དང་བྲལ། རང་བཞིན་ལོངས་སྐུར་རྒྱས་པས་སྐུ་དང་ཡེ་ཤེས་ཀྱི་འཆར་
གཞི་བྱེད། ཐུགས་རྗེ་ཕྲིན་ལས་སུ་རྒྱས་པས་འགྲོ་དོན་རྒྱུན་མི་འཆད་པ་སྟེ། ཀློང་གསལ་ལས། ངོ་བོ་སྟོང་གསལ་ཡེ་ཤེས་སྐུ། །རང་
བཞིན་ཐུགས་རྗེ་ཕྱོགས་རིས་མེད། །དབྱེར་མེད་ཆེན་པོར་ཡེ་སངས་རྒྱས། །ཞེས་སོ། །དེའི་ཚེ་ནང་གསལ་གཞི་གནས་ཀྱི་ཡེ་ཤེས་ལས་
ངང་ངམ་ཤུགས་ཀྱིས་གཞན་དོན་གྱི་ཐུགས་རྗེ་འབྱུང་བའི་ཚུལ་ནི། ཀ་དག་གཞིའི་རང་ས་ནས་སྤྲུལ་པ་མི་འགྱེད་དེ། སྐུ་དང་ཡེ་ཤེས་

༄༅། །ཀྱི་སྣང་བ་རགས་པ་ལས་འདས་པ་ཡིན་པའི་ཕྱིར་རོ། །འོ་ན་སྤྲུལ་པ་གང་ནས་འགྱེད་ཅེ་ན། སྤྲུལ་པ་ཡས་མར་
འགྱེད་པ་སེམས་ཅན་དངོས་ཀྱི་དོན་བྱེད་པ་ནི། ཀ་དག་ནས་ལྷུན་གྲུབ་ཀྱི་གཞི་སྣང་ཤར་བའི་རྩལ་ལས་གཟུགས་སྐུར་འཆར་བའི་གནད་ཀྱིས་
འབྱུང་བ་ཡིན་ལ། ལམ་ནས་སྤྲུལ་པ་འགྱེད་པ་ལ་འཕོ་བ་ཆེན་པོའི་ལུས་བཟུང་བ་དང་། རང་བཞིན་སྤྲུལ་པར་བགྲོད་པ་གཉིས་ཀྱི་སེམས་ཅན་
རང་ལས་རྒྱུད་གཞན་རྣམས་ཀྱི་དོན་ལ། བར་དོར་སྤྲུལ་པ་འགྱེད་ཚད་ལྷུན་གྲུབ་ཀྱི་སྒོ་ལས་རང་སྣང་འཁོར་བར་སྣང་བ་དེའི་དོན་བྱེད་པར་སྣང་སྟེ། 
རྨི་ལམ་དུ་སེམས་ཅན་གྱི་དོན་བྱས་ཀྱང་རང་སྣང་ཙམ་ལས་གཞན་ངོར་ཕན་པ་མ་བྱུང་བ་དང་འདྲ་བ་ནི། མ་དག་འཁོར་བའི་སྒོའི་བག་ཆགས་
རྣམས་སངས་རྒྱས་དུས་དག་དགོས་པའི་གནད་དོ། །དེ་ལྟ་བུའི་སྐུ་གསུམ་པོ་དེའང་། སྐུ་གསུང་ཐུགས་ཡོན་ཏན་ཕྲིན་ལས་ཀྱི་བདག་ཉིད་

དུ་བཞུགས་པའི་ཚུལ་ལ། དང་པོ་ཆོས་སྐུ་ནི། གདོད་མའི་གྲོལ་ས། ཡེ་ཐོག་གཞིའི་གནས་ལུགས་ཞེས། ནང་གསལ་ཡེ་ཤེས་རིན་
པོ་ཆེའི་སྐུ་ནི་སྟོང་གསལ་མཚན་མ་མེད་པ། ལོངས་སྐུའི་འཆར་གཞི་ཙམ་དུ་གསལ་བས་ནང་གསལ་དུ་རིག་པ་འོད་ཀྱི་ཁང་བུ་ཅན། ངོ་བོ་
ཉིད་ཀྱི་སྣང་བ་ལ་ངོ་བོ་ཉིད་ཀྱི་རང་སྣང་དུ་ཤར་ཡང་། ཕྱི་གསལ་གདུལ་བྱའི་སྣང་ཡུལ་དུ་མཚན་མ་རིས་ཅན་གྱི་སྐུ་ཞལ་ཕྱག་དང་བཅས་པར་
མ་གྲུབ་པས། ཆོས་སྐུའི་སྐུ་སྟོང་གསལ་མཚན་མ་མེད་པ། གསུང་བརྗོད་མེད་སྒྲ་ཚིག་ལས་འདས་པ། ཐུགས་དྲན་བསམ་སྤྲོས་
པ་མེད་པ། ཡོན་ཏན་ཕྱིར་མི་ལྡོག་པས་འཕོ་འགྱུར་མེད་པ། ཕྲིན་ལས་ལྷུན་གྲུབ་འཆར་ཚུལ་མ་འགགས་པའི་གཞིར་གནས་པ་སྟེ། ཐལ་
འགྱུར་ལས། ཆོས་ཀྱི་སྐུ་ཡི་སྐུ་དང་གསུང་། །ཐུགས་དང་ཡོན་ཏན་ཕྲིན་ལས་སོ། །སྐུ་ནི་སྟོང་དང་གསལ་བ་དང་། །མཚན་མ་

༄༅། །མེད་པའི་རང་བཞིན་ནོ། །གསུང་ནི་སྒྲ་ཚིག་མིང་བྲལ་ནས། །བརྗོད་མེད་གླིང་པ་ཉིད་བྲལ་ལོ། །ཐུགས་ནི་བསམ་
དང་འགྱུ་མེད་པས། །འཕྲོ་ཞིང་དཔྱོད་པ་རྣམས་ལས་འདས། །ཡོན་ཏན་ཕྱིར་འོང་ལྡོག་པ་མེད། །དབྱིངས་དང་ཡེ་ཤེས་ཁྱབ་པ་དང་། །རང་
བཞིན་བཅོས་པ་མེད་པའོ། །ཕྲིན་ལས་མ་བྱུང་མ་སྐྱེས་པ། །ཤུགས་འབྱུང་འགག་པ་མེད་པ་དང་། །མ་བྱས་བྱེད་པ་མེད་པའོ། །ཞེས་སོ། །
དེ་ལྟར་ནང་གསལ་གྱི་དུས་ན་སྐུ་དང་ཡེ་ཤེས་དང་ཐུགས་རྗེའི་རོལ་པ་རྒྱ་མཚོར་ཆུ་བྲན་འདུས་པ་ལྟར། ཡེ་གདངས་ཆེན་པོའི་ངང་དུ་འདུས་པ་སྟེ། 
ལུང་ཡེ་ཤེས་མར་མེའི་རྒྱ་ཆེར་འགྲེལ་པ་མུན་སེལ་སྒྲོན་མེ་ལས། ལྷུན་གྲུབ་རིན་པོ་ཆེའི་སྦུབས་ནས་ཆོས་ཀྱི་སྐུ་ལ་ཐམས་ཅད་མཁྱེན་པའི་ཡེ་ཤེས་
ཀྱི་སྤྱན་རང་བཞིན་རྣམ་དག་གི་སྣང་བ་ལ་ཤར་བའི་དུས་ན་རྒྱ་མཚོར་ཆུ་བྲན་འདུས་པའམ། ལན་ཚྭ་ཆུ་ལ་ཐིམ་པ་ལྟ་བུར་གྱུར་པས། རིག་སྟོང་

དབྱེར་མི་ཕྱེད་པའི་དུས་ན། ཡེ་ཤེས་ཀྱི་སྤྱན་ལ་སྒྲིབ་པ་མེད་པར་ཕྱོགས་མེད་ཀྱི་ཡེ་ཤེས་ཆེན་པོ་ནི་སངས་རྒྱས་ཀུན་གྱི་དགོངས་པ་སྟེ། མི་འདྲ་བ་
དང་མི་མཐུན་པ་མེད་པས་ཉག་གཅིག་རང་གསལ་འཛིན་མེད་གནས་སོ། །ཞེས་སོ། །གཉིས་པ་དེ་ལས་ལོངས་སྤྱོད་རྫོགས་སྐུའི་འཆར་
ལུགས་ནི། ནང་གསལ་ཆོས་སྐུའི་གདངས་ལས་འགྲོ་བ་འདུལ་བྱེད་དུ་ཐུགས་རྗེ་གཡོས་པ་ལས། རིགས་ལྔའི་སངས་རྒྱས་ཆུའི་ཟླ་བ་ལྟ་བུ་
མཚན་དང་དཔེ་བྱེད་ཀྱི་འཁོར་ལོར་རང་བྱོན་པས། ལོངས་སྐུའི་སྐུ་ནི། སྟོང་གསལ་འཇའ་ཚོན་ལྟ་བུ། གསུང་ཆོས་བརྡར་སྟོན་གྱི་ཚིག་ཏུ་
མེད་པས་མ་གསུང་ཞེས་བྱ་ལ། ཡི་གེ་དྲུག་གི་རང་སྒྲ་གདུལ་བྱས་ཐོས་པས་གསུངས་པ་ལྟར་སྣང་བ་རྨི་ལམ་གྱི་ཚིག་བཞིན་དང་། 
མཚན་ཉིད་འཛིན་པའི་ཡེ་ཤེས་རྒྱུན་ཆད་མེད་པ་སྟེ། འདི་ལ་ཡེ་ཤེས་རང་རང་གི་མཚན་ཉིད་དང་། གཟིགས་ཚུལ་གཉིས་ལས། སྔ་མ་

༄༅། །ནི་གོང་དུ་བསྟན་ཟིན་ཕྱི་མ་འཁོར་བ་ལ་གཟིགས་ཚུལ་ནི། ཆོས་དབྱིངས་ཡེ་ཤེས་ཀྱིས་གདོད་མའི་ངང་ལས་མི་གཡོ་བར་
མཛད༑ མེ་ལོང་ཡེ་ཤེས་ཀྱིས་ནང་དུ་མཁྱེན་པ་མ་འགགས་པར་མཛད། མཉམ་ཉིད་ཀྱིས་གཉིས་སུ་མེད་པའི་ཆོས་ལ་ལོངས་སྤྱོད། སོར་
རྟོག་གིས་ཕྱི་ནང་གི་ཤེས་བྱ་མ་འདྲེས་པར་མཁྱེན། བྱ་གྲུབ་ཀྱིས་མཛད་འཕྲིན་ནམ་མཁའི་མཐའ་ཀླས་པར་རྒྱུན་མི་ཆད་པའོ། །ཡོན་ཏན་ནི། 
སྐུ་མཚན་དཔེ་འོད་ཟེར་གྱི་ཕུང་པོར་རྫོགས། གསུང་རང་བྱུང་ཡི་གེའི་སྣང་བ་འཆར། ཐུགས་མངོན་ཤེས་དང་ཏིང་ངེ་འཛིན་རྒྱ་མཚོའི་གཏེར་དུ་
གྱུར་པའོ། །ཕྲིན་ལས་ཆོས་ཚད་མེད་པའི་འཁོར་ལོར་རྒྱུན་མི་འཆད་པར་བསྐོར་བ་སྟེ། ཐལ་འགྱུར་ལས། སྐུ་ནི་སྣང་ལ་རང་བཞིན་མེད། །
གསལ་དང་གསལ་བྱེད་རིག་པས་ཁྱབ། །གསུང་ནི་རང་བྱུང་རང་སྣང་དང་། །སྤྲོ་བསྡུ་རྣམ་པའི་འཁོར་ལོའོ། །ཐུགས་ནི་རྒྱུན་ཆད་མེད་

གཟིགས་དང་། །མཁྱེན་པའི་རྩལ་དང་དགོངས་པའོ། །ཡོན་ཏན་མཚན་དཔེ་རྫོགས་པ་ལ། །དགོངས་གསལ་མངོན་ཤེས་རྫོགས་པའོ། །
ཕྲིན་ལས་ཆོས་ཀྱི་འཁོར་ལོ་ལས། །ཕྱི་ནང་གསང་བ་རྣམ་འཕྲོས་ཏེ། །སོ་སོའི་རིགས་ཀྱི་སངས་རྒྱས་དང་། །བྱང་ཆུབ་སེམས་དཔའ་
རྣམས་ལའང་། །རང་བྱུང་ལྗགས་ལས་རྣམ་སྤྲོས་ཏེ། །འཁོར་ལ་རང་གི་ངོ་བོས་སྟོན། །ཅེས་སོ། །དེའང་ཆོས་སྐུ་ལྟར་ནང་གསལ་
དུ་མེད་ལ། སྤྲུལ་སྐུ་ལྟར་ཕྱིར་གསལ་རགས་པའི་ཡུལ་སྤྱོད་བྱེད་དུ་མེད་ཀྱང་། ཐད་ཀར་གསལ་སྟོང་གཉིས་སུ་མེད་པའི་ངང་ལ་ཐམས་
ཅད་མཁྱེན་པའི་ཡེ་ཤེས་ཐུགས་རྗེ་རིག་པའི་ཆར་བཞུགས་སོ། །ཡེ་ཤེས་འོད་ཀྱི་སྦུབས་ན་སྣང་བྱེད་ཆུ་ཟླའི་གཟུགས་ཀྱིས་འགྲོ་བའི་སྟོན་པར་
གཞི་ཐོག་ནས་འཕགས་ཏེ་རང་བྱོན་པས་ལོངས་སྐུ་ཞེས་བྱའོ། །གསུམ་པ་དེ་ལས་སྤྲུལ་པའི་སྐུ་མངོན་པར་སྣང་བ་ནི། རང་བཞིན་དང་། །

༄༅། །འགྲོ་འདུལ། མ་དག་པའི་སྤྲུལ་སྐུ་འགྱེད་པ་ལས། དང་པོ་རང་བཞིན་སྤྲུལ་སྐུ་ནི། ལོངས་སྐུའི་མདངས་ལས་སྤྲུལ་
པའི་སྐུས་ཕྱོགས་བཅུར་ལས་དག་པའི་བྱང་ཆུབ་སེམས་དཔའ་ས་ལ་གནས་པ་རྣམ་ཀྱི་དོན་མཛད་ལ། གཉིས་པ་འགྲོ་འདུལ་སྤྲུལ་སྐུ་ནི། དེའི་
གདངས་ལས་འགྲོ་བ་དྲུག་ཏུ་ཐུབ་པ་དྲུག་གི་རྣམ་པར་སྤྲུལ་ཏེ་དོན་མཛད་པ་ནི། འཛམ་བུའི་གླིང་བྱེ་བ་ཕྲག་བརྒྱར་ཤཱཀྱ་ཐུབ་པ་བྱེ་བ་ཕྲག་བརྒྱས་
སེམས་ཅན་གྱི་དོན་མཛད་པ་བཞིན་ནོ། །གསུམ་པ་མ་དག་པའི་སྤྲུལ་སྐུ་འགྱེད་པ་ནི། དེ་ལས་མ་དག་པའི་གདུལ་བྱར། སྐྱེ་རྒ་ན་འཆིའི་
གཟུགས་དང་། བཟོ་སྣ་ཚོགས་དང་། ལམ་པོ་ཆེ། ལྗོན་ཤིང་། འབབ་ཆུ། རྫིང་བུ། ཉ་བོ་ཆེ། ནོར་བུ། པདྨ་། དཔག་བསམ་ཤིང་། 
ཚངས་པ། ཁྱབ་འཇུག །དབང་ཕྱུག །བརྒྱ་བྱིན། བྲམ་ཟེ། བུ་དང་། བུ་མོ། རི་དྭགས། སྐྱེད་མོས་ཚལ་ལ་སོགས་པ་གང་ལ་གང་མཁོ་

ཞིང་༑ གང་གིས་འདུལ་བ་དེའི་གཟུགས་སུ་སྤྲུལ་ནས་སེམས་ཅན་གྱི་དོན་རྒྱ་ཆེ་ལ་རྒྱུན་མི་ཆད་ཅིང་ཐབས་ལ་མཁས་པའི་མཛད་པའོ། །འོ་ན་
སྔར་གྱི་ལོངས་སྐུ་དང་། རང་བཞིན་སྤྲུལ་སྐུ་གཉིས་ཀས་བྱང་ཆུབ་སེམས་དཔའི་སར་གནས་པའི་དོན་བྱེད་པ་ལ་འདྲའོ་སྙམ་ན། མ་ཡིན་ཏེ། 
སྔར་ནི་ལོངས་སྐུས་རང་བཞིན་གྱི་སངས་རྒྱས་དང་བྱང་ཆུབ་སེམས་དཔའི་རྣམ་པར་སྣང་བ་ལ་ཆོས་སྟོན་པ་ལྟར་སྣང་ཡང་། གདུལ་བྱ་འདུལ་
བྱེད་མ་ཡིན་ཏེ། བཏགས་གྲོལ་ལས། ཉིད་ལས་མི་གཞན་སེམས་དཔའི་སྣོད། །ཅེས་སོ། །རང་བཞིན་སྤྲུལ་སྐུས་སར་གནས་ཀྱི་བྱང་
ཆུབ་སེམས་དཔའི་དོན་བྱེད་པའོ། །དེ་ལྟར་སྤྲུལ་པའི་སྐུ་དེའི་སྐུ་ནི་གདུལ་བྱ་དང་མཐུན་པར་མཚན་དཔེས་རྒྱན་པའམ་མཚན་མ་མེད་པར་སྣང་
ལ༑ གསུང་ཡན་ལག་དྲུག་ཅུའི་དབྱངས་སྡེབ་སྦྱོར་ལེགས་པ། ཐུགས་ཇི་ལྟ་བ་དང་། ཇི་སྙེད་པའི་མཁྱེན་པ་རྒྱས་པ། ཡོན་ཏན་སྟོབས་

༄༅། །སོགས་ཀྱི་ཆོས་མ་ལུས་པའི་མཁྱེན་པ་རྫོགས་པ། ཕྲིན་ལས་ཕྱི་ནང་གསང་བ་གསུམ་གྱི་ཆོས་ཀྱི་འཁོར་ལོ་ཕུན་སུམ་ཚོགས་
པ་ལྔའི་རང་བཞིན་དུ་བསྐོར་བ་སྟེ། ཐལ་འགྱུར་ལས། སྤྲུལ་པའི་སྐུ་ཡང་སྐུ་གསུང་ཐུགས། །ཡོན་ཏན་ཕྲིན་ལས་རྣམ་པ་ལྔ། །སྐུ་ནི་མཚན་
དང་དཔེ་བྱད་ལ། །གདུལ་བྱ་གང་བྱུང་ལུས་སྤྲུལ་པ། །གསུང་ནི་ཚིག་སྦྱོར་ལེགས་པ་ལ། །ཚངས་པའི་དབྱངས་ནི་ཡན་ལག་དྲུག །ཐུགས་ནི་ཤེས་བྱའི་ཡེ་ཤེས་ཀྱིས། །རང་གཞན་དོན་
གཉིས་རྫོགས་པར་གནས། །ཡོན་ཏན་མཁྱེན་པ་རྫོགས་པ་དང་། །ཕྲིན་ལས་ཕྱི་ནང་གསང་བ་ཡི། །མཛད་པ་མ་ལུས་རྫོགས་པ་དང་། །ཕུན་སུམ་ཚོགས་པར་ལྔར་གནས་སོ། །ཞེས་སོ། །
དེའང་གདུལ་བྱ་ཡོད་ན་ཐམས་ཅད་དུ་དེ་དང་མཐུན་པར་སྐད་ཅིག་ལ་སྣང་ཞིང་། མེད་ན་སྤྲུལ་སྐུ་ལོངས་སྐུར་ཐིམ། ལོངས་སྐུ་གདོད་མའི་གཞི་ཆོས་སྐུའི་ངང་དུ་ཐིམ་ནས་ནང་གསལ་ཉིད་ལྷུན་གྱིས་གྲུབ་
པའོ༑ །ཡང་གདུལ་བྱ་སྣང་བ་སྐད་ཅིག་ལ་སྐུ་གསུམ་མམ་དགུ་གཅིག་ལས་གཅིག་མཆེད་དེ། སེམས་ཅན་གྱི་དོན་རྒྱུན་མི་ཆད་པར་གདོད་མའི་ཀུན་ཏུ་བཟང་པོ་བཞིན་མཛད་དོ། །

མདོར་ན་ལུས་ངག་ཡིད་གསུམ་གྱི་འཛིན་ཆགས་རྡོས་པ་དང་བཅས་པ་སངས་ནས། སྐུ་གསུང་ཐུགས་ཡོན་ཏན་ཕྲིན་ལས་མཛད་པ་དང་བཅས་པ་རྒྱས་
ཏེ༑ སྐུ་ལྔའི་འཛིན་པ་སྟོང་ནས། ཐོག་མའི་གཞི་ཀ་དག་ཆེན་པོར་རང་གྲོལ་ཏེ། རིག་པ་རང་ཤར་ལས། མཚན་མར་འཛིན་པའི་འཁོར་བ་
སངས༑ །ཡེ་ཤེས་སྐུ་ཉིད་དོན་ལ་རྒྱས། །སངས་རྒྱས་ཞེས་ཀྱང་དེ་ལ་བྱ། །ཞེས་སོ། །དེ་ལྟར་སངས་རྒྱས་པའི་སྐུ་ལྔ་ནི། ཆོས་སྐུ་
སྤྲོས་པ་དང་བྲལ་བ། ལོངས་སྐུ་མཚན་དཔེར་གསལ་བ། སྤྲུལ་སྐུ་སྣ་ཚོགས་སུ་སྣང་བ། མི་འགྱུར་རྡོ་རྗེའི་སྐུ་ནི་དེ་དག་གི་ཆོས་ཉིད། ངོ་བོ་
ཉིད་ཀྱི་སྐུ་ནི་དག་པ་གཉིས་ལྡན་ཏེ། རང་བཞིན་གདོད་མ་ནས་དྲི་མ་མེད་ཅིང་གློ་བུར་གྱི་དྲི་མ་རང་ངོ་ཤེས་པས་དག་པ། མངོན་པར་བྱང་ཆུབ་
པའི་སྐུ་ནི། དམིགས་པ་མེད་པའི་ཐུགས་རྗེའི་ཕྲིན་ལས་འཁོར་བ་མ་སྟོང་གི་བར་དུ་མཛད་པའོ། །དེ་ལྟར་སྐུ་ལྔའི་རང་བཞིན་གདོད་མའི་

༄༅། །གཞི་ལ་མཐར་ཕྱིན་པ་ནི་རྫོགས་པ་ཆེན་པོ་རང་བཞིན་ལྷུན་གྲུབ་ཀྱི་འབྲས་བུ་གདོད་མ་ཀ་དག་གིས་ལ། གཞི་ཇི་བཞིན་པར་
བྱང་ཆུབ་ཆེན་པོར་ཕྱིར་མི་ལྡོག་པའི་ཡེ་ཤེས་བརྙེས་པ་ཞེས་བྱའོ།། །།སླར་ཡང་སྨྲས། རྒྱལ་བའི་གསུང་རབ་ཆོས་ཀྱི་རྣམ་གྲངས་རིན་
ཆེན་ཁང་བཟང་མཐའ་ཡས་པར། །མ་ལུས་གདུལ་བྱའི་རེ་བ་རྣམས་སྐོང་ཕན་བདེ་དཔལ་གྱི་ལོངས་སྤྱོད་ལྡན། །དེ་དག་ནང་ནས་ཟབ་ཅིང་རྒྱ་
ཆེ་སྐལ་བཟང་རབ་ཀྱི་སྤྱོད་ཡུལ་བ། །ངེས་གསང་སྙིང་པོ་རྫོགས་པ་ཆེན་པོའི་ཡིད་བཞིན་ནོར་བུ་བླ་ན་མེད། །དེ་ཡི་དགོངས་དོན་ཤིན་ཏུ་རྟོགས་
དཀའི་གནད་གསང་མཁའ་དབྱིངས་ཚད་མེད་པ། །རྣམ་པར་འབྱེད་པའི་ཤེས་རབ་སྟོང་འབར་ཀུན་མཁྱེན་ཆོས་རྗེའི་ཉི་མ་ཤར། །ཐུགས་རྗེ་
གསལ་བའི་སྣང་བ་མཆོག་གིས་རྨོངས་པའི་མུན་པ་རིང་མཛད་པའི། །དོན་གྱི་རྗེས་ཞུགས་ཟབ་ལམ་རྣམ་འབྱེད་རྡོ་རྗེ་སྙིང་པོ་རབ་གསལ་

བྱེད༑ །བླ་མེད་ཐེག་པའི་ཡང་རྩེ་ལྟ་བའི་རྙོགས་བྲལ་རིན་ཆེན་འབྱུང་གནས་ཁྱོན། །མཐར་འཛིན་གྲུབ་མཐའི་རྦ་ཀློང་གཡོ་བས་མི་འཁྲུགས་
གཏིང་གསལ་མཉམ་པ་ཉིད། །མངོན་པར་རབ་དག་དྲངས་བའི་གདམས་ཟབ་ནོར་བུ་ཀེ་ཏ་ཀའི་མེ་ལོང་། །སྐལ་ལྡན་རྣམས་ཀྱི་ལམ་བཟང་
སྣང་བའི་ངོ་མཚར་བླ་མེད་སྟོང་དང་ལྡན། །ཕྱོགས་འཛིན་གྲུབ་མཐས་དཀྲུགས་པའི་སྐྱེ་བོའི་མདུན། །ལེགས་བཤད་རིན་ཆེན་འདི་ཉིད་
མཛེས་མིན་ཡང་། །མུན་པའི་ཁང་པར་འདུག་པའི་འབྱུང་བྱ་རྣམས། །ཉིན་བྱེད་འགལ་ཟླར་གྱུར་ལ་ཅི་ཞིག་བྱ། །རྡོ་རྗེའི་གནས་ནི་ཟབ་
དང་རྒྱ་ཆེ་ཞིང་། །འོད་གསལ་སྙིང་པོའི་དོན་ནི་གཏིང་དཔོགས་དཀའ། །དེ་ཕྱིར་བློ་དམན་བདག་གི་ཡུལ་མིན་ཡང་། །དམ་པའི་རྗེས་སུ་
ཞུགས་ལ་ནོངས་མེད་སྙམ། །འོན་ཀྱང་མ་རྟོགས་བྱིས་བློས་རྙོགས་པ་ཡི། །དྲི་མས་གོས་གྱུར་མཆོག་གསུམ་རིག་འཛིན་དང་། །མཁའ་

༄༅། །འགྲོ་དམ་ཅན་རྒྱ་མཚོའི་སྤྱན་སྔར་བཤགས། །བྱིན་རླབས་དག་ཚངས་སྣང་བ་བདག་ལ་སྩོལ། །རྒྱལ་བ་རྡོ་རྗེ་འཆང་
ནས་ད་བར་དུ། །རྟོག་གེ་རང་བཟོས་མ་བསླད་ཞལ་གྱི་ལུང་། །མཁའ་འགྲོའི་སྙིང་ཁྲག་ལྟ་བུའི་ཆོས་སྡེ་འདི། །སྐལ་བཟང་རབ་ལ་གཅིག་བརྒྱུད་
བཀའ་རྒྱས་གདབ། །དབྱིངས་ཀྱི་གཙོ་མོ་སྔགས་བདག་རལ་གཅིག་མ། །བཛྲ་སཱ་དྷུ་གཟའ་བདུད་མགོ་དགུ་སོགས། །དམ་ཅན་རྒྱ་མཚོར་གཏད་
དོ་བྱ་ར་གྱིས། །གཟུ་ལུམ་རས་ཆོད་ལག་ཏུ་མ་ཤོར་ཞིག །གདམས་ཟབ་རྟ་བདུན་ནོར་བུའི་མེ་ལོང་འདི། །ཕྱོགས་ཀྱི་ཐ་གྲུར་ཁྱབ་པའི་འཁོར་
ཡུག་ལ། །ཀུན་རྟོག་རྨོངས་པའི་སྨག་རུམ་མཐར་བྱེད་པའི། །དགེ་མཚན་སྲིད་པ་གསུམ་དུ་ནུབ་མེད་ཤོག །འདི་ལས་བྱུང་བའི་དགེ་བའི་ས་
གཞི་ཁོད་སྙོམས་པར། །ཕན་བདེའི་སྣང་བས་གཏམས་པའི་སྐྱེད་ཚལ་ཉམས་དགའ་རུ། །རྫོགས་ལྡན་གསར་པའི་དཔལ་གྱི་འདབ་ལྡན་རྣམ་

པར་བཀྲ། །ཡིད་ཅན་མཐའ་དག་བདེ་སྐྱིད་མཆོག་ལ་སྤྱོད་གྱུར་ཅིག །ཡང་ཟབ་གདབས་པའི་ཚིག་དོན་མཐའ་ཡས་རྟོགས་དཀའི་གནད། །
གསང་བ་སྙིང་པོའི་ཡང་ཞུན་མ་ལུས་ཅིག་དྲིལ་བའི། །མན་ངག་འདི་ལ་བརྟེན་ནས་འབད་རྩོལ་སྤྲོས་མེད་པར། །གདོད་མའི་གྲོལ་སར་
ཕྱིན་ནས་གནས་ལུགས་མངོན་གྱུར་ཤོག །བདག་ཀྱང་འདི་ནས་ཚེ་རབས་ཀུན་ཏུ་དམ་པས་རྗེས་བཟུང་ནས། །ཐེག་པ་མཆོག་གི་ལམ་འདི་
ཉམས་བླང་རིག་པ་གཤིས་ཐོག་ཕྱིན། །ཞི་བ་ཆོས་སྐུའི་རྒྱལ་སར་ཐུགས་རྗེས་སྣང་བ་མ་འགགས་པར། །འཕོ་ཆེན་དྭངས་མའི་འཇའ་སྐུར་
ཉེར་སྨིན་ཡེ་ཤེས་མཆོག་གྲུབ་ཤོག །ལས་སྒྲིབས་ཉེ་བར་སྨིན་པའི་བརྣག་དཀའི་ལུས། །གདུང་བའི་སྤྲིན་ཚོགས་རབ་དགེ་བདེ་སྐྱིད་མཁར། །
བདུད་རྩིའི་འབྱུང་གནས་སྤྱོད་པའི་མཐུ་གྲུབ་ནས། །དོན་གཉིས་ལྷུན་གྲུབ་དཔལ་ལ་རོལ་གྱུར་ཅིག །ཐོག་མེད་དུས་ནས་བྱས་བསགས་

༄༅། །རྨོངས་པའི་མུན། །མཐར་མཛད་ཡེ་ཤེས་སྣང་བ་མཆོག་གི་དཔལ། །ཐུགས་རྗེ་ཉི་མའི་འོད་ཟེར་སྟོང་འབར་བའི། །
བྱིན་བརླབས་བདག་བློའི་པད་ཚལ་ཞུགས་གྱུར་ཅིག །རྟོགས་དང་མི་རྟོགས་སྤྲོས་པའི་མཐའ་བྲལ་ཡིན་མིན་བློ་འདས་མཉམ་པ་ཉིད། །སྟོང་
དང་མི་སྟོང་བཏགས་ཆོས་ལས་འདས་སངས་རྒྱས་སེམས་ཅན་མིང་ཡང་མེད། །མ་རིག་འཁྲུལ་དག་རིག་པ་ཟང་ཐལ་ཡུལ་དང་ཡུལ་ཅན་མཐའ་
ལས་འདས། །གདོད་མའི་གྲོལ་ས་གཞོན་ནུ་བུམ་སྐུར་ཆོས་སྐུའི་ཁང་བཟང་འཇུག་གྱུར་ཅིག །ཤེས་རབ་རང་བྱུང་བྱ་རྩོལ་རབ་བྲལ་ཆོས་
ཟང་ཀ་དག་ལ་བཟླ་ཞིང་། །རིག་གདངས་རང་གསལ་ངན་རྟོག་རང་སངས་གཉུག་མ་བློ་འདས་རྗེན་པར་བུད། །འཁོར་འདས་རོ་མཉམ་ལྟ་
སྒོམ་སྤྱོད་དག་ཡོངས་གྲོལ་ཀུན་བཟང་དགོངས་པའི་ཀློང་། །སྐུ་གསུམ་ལྷུན་གྲུབ་སྒྲོན་མ་མངོན་གྱུར་སྣང་བཞིའི་འོད་གསལ་མཐར་ཕྱིན་

ཤོག༑ །འབད་པས་ཆེད་དུ་མ་བསྒྲུབ་ཡོངས་འདུས་རྣམ་རྒྱལ་དཔག་བསམ་ལྗོན་པའི་ཤིང་། །ཀུན་རྟོག་རྩོལ་བས་མ་བཅིངས་བྲལ་སྨིན་
ཡོན་ཏན་ལོ་འདབ་རབ་ཏུ་རྒྱས། །ཐེག་བརྒྱད་ཞེན་པས་མ་གདུང་ཉེས་ཀུན་དྲུང་ནས་འབྱིན་པའི་གྲིབ་བསིལ་ལྡན། །སྐུ་ལྔའི་འབྲས་བུ་མ་
བཅོས་ཡོངས་གྲུབ་དཀྱིལ་འཁོར་ཆེན་པོ་སྣང་གྱུར་ཅིག །ཅེས་ཀློང་གསལ་རྡོ་རྗེ་སྙིང་པོའི་ཁྲིད་ཀྱི་རིམ་པ་གཞི་ལམ་འབྲས་གསུམ་དང་
བཅས་པ་གསལ་བར་བྱེད་པའི་ལེགས་བཤད་ཟ་བ་ལམ་ནོར་བུའི་མེ་ལོང་ཞེས་བྱ་བ་འདི་ནི། གཏེར་གཞུང་རྡོ་རྗེའི་ཚིག་རྐང་དང་ཉམས་ཁྲིད་
ཟབ་པའི་མདོ་འཛིན་རྣམས་རྩ་བར་བཟུང་། མཁས་མཆོག་བཀྲ་ཤིས་རིན་ཆེན་སོགས་ཀཿཐོག་སྔ་རབས་ཀྱི་གསུངས་རྣམས་སྙིང་པོར་དྲིལ། ཀུན་
མཁྱེན་རྒྱལ་བའི་དབང་པོའི་རྡོ་རྗེའི་གསུང་གི་གསང་བ་ཟབ་མོས་བསྟན་བྱ་ཅི་རིགས་དཔང་པོར་བཀོད། ཁྲིད་གཞུང་གདམས་པའི་སྙིང་པོས་ཁོག་

༄༅། །ཕུབ་སྟེ་མན་ངག་སྙན་བརྒྱུད་ཀྱི་རིམ་ཁང་གབ་པ་རྣམས། ཅུང་ཟད་རེ་བཀྲོལ་ནས་རྗེ་བཙུན་བླ་མ་དམ་པའི་ཞལ་རྒྱུན་ཇི་ལྟ་བ་བཞིན། 
རང་བློས་གང་དཔོགས་ཀྱིས་ཕྱོགས་གཅིག་ཏུ་བསྡུས་ནས་གསལ་བར་བྱེད་པ་པོ་ནི། རྒྱལ་བསྟན་ཡོངས་རྫོགས་ཀྱི་ཕྱི་མོ་སྔ་འགྱུར་རིག་འཛིན་བརྒྱུད་
པ་དང་བཅས་པའི་འབངས་ཀྱི་ཐ་ཤལ་བ། གཏེར་ཆེན་ཆོས་ཀྱི་རྒྱལ་པོ་རིགས་ཀྱི་བདག་པོར་འཆང་བའི་ཆོས་བརྒྱུད་འཛིན་པ་རྣམས་ཀྱི་ཡང་བྲན་དུ་གྱུར་
པ༑ རང་རྒྱུད་ལ་ཉམས་མྱོང་གི་རྟོགས་པ་མེད་ཅིང་། གྲོལ་ཚད་ཅུང་ཟད་ཀྱང་མ་རྫོགས་བཞིན། ཁ་བཤད་ཚིག་ལ་གཡེངས་བའི་ཆོས་མེད་རྒྱལ་
ཁམས་ཉུལ་བའི་དཱ་རི་དྲ། དགེ་རྩེ་འགྱུར་མེད་བསྟན་པ་རྣམ་རྒྱལ་འཇམ་དབྱངས་དགྱེས་པའི་བློ་གྲོས་དཔལ་བཟང་པོར་འབོད་པའི་བྱིས་བློ་རྒན་གཟུགས་
ཅན་ངེས་རང་ལོ་ང་གསུམ་སོན་པའི་རབ་བྱུང་བཅུ་དྲུག་པའི་ལྕགས་སྟག་ཟླ་བ་དང་པོའི་ཚེས་བཅུ་གསུམ་རྒྱལ་དང་ཕུར་བུའི་འགྲུབ་སྦྱོར་བཟང་པོར་

དཔལ་ཀཿཐོབ་རྡོ་རྗེ་གདན་ངེས་གསང་སྙིང་པོའི་ཆོས་སྒྲ་སྒྲོགས་པའི་གནས་སུ། མཇུག་ཡོངས་སུ་རྫོགས་པར་བགྱིས་པའི་དགེ་བས་ཡིད་ཅན་སྐྱེ་རྒུ་མ་
ལུས་གནས་སྐབས་སུ་བདེ་སྐྱིད་ནུབ་པ་མེད་པའི་དཔལ་ལ་ལོངས་སྤྱོད་ཅིང་། ངན་འགྲོའི་འགྲོ་བ་རྣམས་ཀྱི་སྡུགབསྔལ་མཐའ་དག་རྨེག་མེད་དུ་གྱུར་པ་
དང་༑ རྡོ་རྗེ་སྙིང་པོའི་ལམ་ཟབ་འོད་གསལ་རྫོགས་པ་ཆེན་པོའི་བསྟན་པ་རིན་པོ་ཆེ་ཕྱོགས་ཀྱི་ཐ་གྲུ་ཀུན་ཏུ་ཁྱབ་ནས། གདུལ་བྱའི་རེ་བ་ཡིད་བཞིན་དུ་
བསྐོང་བ་དང་། བདག་དང་བདག་ལ་ལས་ཀྱི་འབྲེལ་བའི་འགྲོ་བ་ཕོ་མོའི་གཙོས། མཁའ་ཁྱབ་ཡིད་ཅན་མཐའ་དག་ཚེ་རབས་ཐམས་ཅད་དུ་ལམ་
ཟབ་མོ་འདི་དང་འཕྲད་ནས། གདོད་མའི་གྲོལ་ས་ཆེན་པོར་འབྲས་བུ་གཞན་བྱུང་རྐྱེན་ལ་རག་མ་ལུས་པར་ཚེ་གཅིག་ལ་མངོན་པར་རྫོགས་པ་སངས་
རྒྱས་པའི་རྒྱུར་གྱུར་ཅིག ། ༈ །།ཨོཾ་སྭ་སྟི་སིདྷིཾ། རབ་འབྱམས་ཕྱོགས་དུས་ཞིང་ན་བཞུགས་པ་ཡི། །རྒྱལ་དང་དེ་སྲས་རིག་འཛིན་

༄༅། །མཁས་གྲུབ་ཀྱི། །བྱིན་རླབས་བཀྲ་ཤིས་པདྨ་དཀར་པོ་ཡི། །འཛིན་མའི་ཁྱོན་ཀུན་ཁྱབ་པས་དགེ་ལེགས་སྩོལ། ༡ །སྔ་འགྱུར་
བསྟན་པའི་གངས་ཀྱི་རི་བོའི་སྤོར། །སྟོབས་བཅུའི་རྩལ་འཆང་གདོང་ལྔའི་དབང་པོ་བསྒྱིངས། །ཐེག་མཆོག་རྡོ་རྗེའི་སྙིང་པོའི་ང་རོ་ཡིས། །ལོག་སྨྲའི་
གཅན་གཟན་ཚོགས་རྣམས་འཇོམས་མཛད་རྒྱལ། ༢ །རྒྱལ་བ་ཀཿཐོག་པ་ཞེས་ས་གསུམ་ན། །མཚན་སྙན་དབྱར་གྱི་རྔ་གསང་ལྡིར་བ་ཡིས། །སྐལ་
བཟང་མདོངས་མཐའི་ཚོགས་རྣམས་དགའ་བྱེད་པའི། །ཡབ་སྲས་བརྒྱུད་པར་བཅས་རྣམས་སྤྱི་བོས་མཆོད། ༣ །ཁྱད་པར་ལྔ་བརྒྱ་མཐའ་མ་སྙིགས་
དུས་ཀྱི། །བསྟན་འགྲོའི་གདུང་སེལ་རིན་ཆེན་དབང་གི་རྒྱལ། །འཇོག་པོའི་གཙུག་གི་རྒྱན་ལྟར་ཆེས་འཕགས་པ། །གཏེར་ཆེན་ཆོས་ཀྱི་རྒྱལ་པོ་
མདོ་སྔགས་གླིང་། ༤ །ཟབ་དང་རྒྱ་ཆེའི་ཆོས་གཏེར་རཏྣའི་མཛོད། །ཚེ་འདིར་མངོན་སུམ་གྲོལ་བའི་འབྲས་བཟང་ནི། །ཡིད་སྨོན་ཙམ་མིན་མཐོང་བའི་

ཆོས་ལ་སྨིན། །ཀློང་གསལ་རྡོ་རྗེའི་སྙིང་པོ་ཁྱད་པར་འཕགས། ༥ །གཏེར་གཞུང་རྡོ་རྗེའི་ཚིག་གི་དངོས་ཤུགས་དང་། །སྦས་དོན་ཟབ་མོ་ལྷུག་པར་གྲོལ་བ་
ཡི༑ །ཁྲིད་གཞུང་གདམས་ཟབ་ནོར་བུའི་མེ་ལོང་འདི། །ལྔ་རིག་པཎ་ཆེན་སྨྲ་བའི་སེངྒེས་སྤྲོས། ༦ །ཚོགས་སུ་འཆད་པར་མི་འོས་མན་ངག་ནི། །རིག་
འཛིན་བརྒྱུད་པའི་སྙིང་གཏམ་ཌཱ་ཀི་ཡི། །ཐུགས་ཁྲག་ཟབ་མོ་སྙན་བརྒྱུད་གསང་བའི་མཛོད། །སྟོང་གསུམ་རིན་ཆེན་གྱིས་བཀངས་འགུགས་མི་ནུས། ༧ །
དེང་དུས་སྐྱེ་བོ་རྟོག་གིས་རྒྱུད་དཀྲུགས་ཤིང་། །ཚིག་གི་སྤུན་པས་ཆོག་པར་ཤེས་རྣམས་ཀྱི། །རྣ་བར་ཤས་ཙམ་བསྒྲགས་པར་མི་འོས་ཀྱང་། །སྐལ་
བཟང་ཐར་པར་འདོད་ལ་བདུད་རྩིའི་གསོས། ༨ །སྔོན་སྦྱངས་མཁྱེན་གཉིས་ཁྱུང་ཆེན་གཤོག་རྩལ་རྫོགས། །ཐེག་མཆོག་ལྷུན་པོའི་མཁའ་དབྱིངས་
མཐོན་པོར་བགྲོད། །འོད་གསལ་ཉི་ཟླའི་སྣང་བའི་ཟེར་གྱིས་འཁྱུད། །མཁས་དང་གྲུབ་པ་རྒྱ་མཚོའི་གཙུག་རྒྱན་ཆེ། ༩ །དགེ་རྩེ་པཎ་ཆེན་མཆོག་

༄༅། །སྤྲུལ་རིན་པོ་ཆེ། །འགྱུར་མེད་བསྟན་པའི་རྣམ་རྒྱལ་དཔལ་བཟང་པོ། །མཁྱེན་རབ་འཇམ་དཔའི་དབྱངས་དང་དབྱེར་མེད་པ། །གང་
གི་ཐུགས་ཀྱི་དཔལ་བེའུའི་ཀློང་ནས་ཕྱུངས། ༡༠ །གཞན་ལུགས་དགོད་དང་རང་བཟོས་མ་བསླད་ཅིང་། །སྔ་འགྱུར་རིག་འཛིན་བརྒྱུད་པའི་ཞལ་ལུང་ནི། །
རྟོག་གེ་ངན་པའི་དུག་ཆུས་མ་སྦགས་པའི། །བཀའ་བབས་ཆུ་བོ་རྣམ་བཞི་གསལ་བར་མཛད། ༡༡ །ཁྱད་པར་མན་ངག་རྫོགས་པ་ཆེན་པོ་ཡི། །སྙན་བརྒྱུད་
སྙིང་གི་ཐིག་ལེ་ཀཿཐོག་པའི། །རིག་འཛིན་ཐུགས་ཁྲག་ཟབ་མོ་སྦས་པའི་གཏེར། །ཆད་དུ་ཕོངས་ནས་སྙན་བརྒྱུད་དམར་ཁྲིད་བཀོད། ༡༢ །རྒྱལ་དབང་
པད་འབྱུང་བི་མ་བཻ་རོ་ཡི། །རྗེས་སུ་འཇུག་པ་སྤྱི་དང་བྱེ་བྲག་གི། །བློ་ལྡན་ཐར་པར་འདོད་པའི་སྐྱེས་བུ་རྣམས། །ལེགས་གསུངས་རིན་ཆེན་གཏེར་
འདི་གུས་པས་ལོངས། ༡༣ །སྙིང་ནས་ངེས་དོན་ཆོས་ལ་སྤྲོ་བ་རྣམས། །དགའ་དང་གུས་དང་དད་པའི་མཆོག་བསྐྱེད་དེ། །ལེགས་བཤད་འདི་ཉིད་དཔྲལ་

བའི་མིག་བཞིན་དུ། །གཅེས་པར་བཟུང་ལ་ཉམས་སུ་བླང་བར་རིགས། ༡༤ །སླད་མའི་ཆར་ཡང་ཀུན་མཁྱེན་ཐུགས་རྗེའི་མགོན། །འཇིགས་མེད་རྡོ་རྗེའི་
ཁྲི་ལ་རྟག་བཞུགས་ནས། །ཟབ་རྒྱས་ཆོས་ཀྱི་འཁོར་ལོ་རྒྱུན་མི་ཆད། །བསྐོར་བར་བསྐུལ་ཞིང་མྱ་ངན་མི་འདའ་གསོལ། ༡༥ །གསུངས་རབ་འདི་ཉིད་
སྤར་དུ་བཞེངས་པ་པོ། །མཚོ་ཕུ་རྡོ་རྗེ་བདུད་འདུལ་ཟློས་གར་དང་། །རིན་ཆེན་ཀརྨ་དགེ་བའི་དཔལ་ལ་སོགས། །འབྲེལ་པ་ཐོགས་རྣམས་རྒྱལ་
བས་རྗེས་འཛིན་ཤོག ༡༦ །གསུང་གསང་རྨད་བྱུང་རྡོ་རྗེ་སྙིང་པོ་ཡི། །དགོངས་བཅུད་མན་ངག་འདི་ཡི་མཐུ་སྟོབས་ཀྱིས། །ལྷ་མིན་གླང་པོའི་
ཀླད་པ་འགེམས་བྱས་ཏེ། །རྡོ་རྗེ་རྩེ་མོའི་རྒྱལ་མཚན་རྣམ་རྒྱལ་ཤོག ༡༧ །བཀྲ་ཤིས་གང་ཞིག་བླ་མ་མཆོག་གསུམ་བྱིན་རླབས་ཐུགས་རྗེའི་གདུགས་
དཀར་པོ། །ཟབ་དང་རྒྱ་ཆེའི་ཆོས་དུང་དཀར་པོ་གཡས་སུ་འཁྱིལ་པ་ཕྱོགས་བཅུར་སྒྲོགས། །བསླབ་པ་གསུམ་ལྡན་སྡེ་གཉིས་འདུ་ཚོགས་པདྨའི་

༄༅། །ཚལ་ལྟར་རབ་ཏུ་བཀྲ། །བསྟན་དང་བསྟན་འཛིན་དབུ་འཕང་མཐོ་ཞིང་སྣོད་བཅུད་རྒྱུད་པ་རབ་ཞི་ནས། །བཀྲ་ཤིས་རྫོགས་ལྡན་
གསར་པའི་དགའ་སྟོན་ནམ་ཡང་འགྲིབ་མེད་དར་བབས་ཤོག ༡༨ །ཅེས་མཁྱེན་རབ་དང་། ཐུགས་རྗེ་མཚུངས་བྲལ། སྐྱབས་མགོན་ཀཿཐོག་
དགེ་རྩེ་མཆོག་སྤྲུལ་རིན་པོ་ཆེའི་ལེགས་གསུངས། རྨད་དུ་བྱུང་བའི་གདམས་ཁྲིད་ཟབ་མོ་ཆོས་སྦྱིན་སླར་གྱི་སྒོ་འཕར་འབྱེད་པའི་ཚེ། ཆོས་རྗེ་ཀཿ
ཐོག་པ་ཆེན་པོ་སི་ཏུ་པཎ་ཆེན་གྱི་བཀའ་འབང་གི་གྲལ་མཐར་འཁོད་ཅིང་། འཇམ་དབྱངས་མཁྱེན་བརྩེའི་སྤྲུལ་མིང་འཛིན་པ། ཆོས་ཀྱི་བློ་གྲོས་རིས་
མེད་བསྟན་པའི་རྒྱལ་མཚན་དུ་འབོད་པས་དུད་པ་དང་སྤྲོ་བ་ཆེན་པོས་སྨོན་ཚིག་ཏུ་བྲིས་པ་འདིས་ཀྱང་པད་འབྱུང་དང་བི་མའི་ཟབ་གསང་གི་བསྟན་པ་རིན་པོ་
ཆེ་ཕྱོགས་དུས་ཀུན་དར་ཞིང་རྒྱས་པའི་རྒྱུར་གྱུར་ཅིག །སརྦ་དཱ་མངྒ་ལཾ། ཤུ་བྷཾ།། ༈ །།དཔལ་ཀཿཐོག་པ་ཆེན་པོའི་སྙན་བརྒྱུད་འཛིན་པའི་ཤིང་རྟ་

བྱ་བྲལ་བ་བསོད་ནམས་དོན་འགྲུབ་ཀྱི་ཞལ་ནས། ཨེ་མ་ཧོ། མན་ངག་ཟབ་དོན་སྙིང་པོའི་ནམ་མཁའ་ལ། །རང་བཟོ་གཟུ་ལུམ་རས་ཆོད་སྤྲིན་
ཚོགས་དང་། །ཚད་མ་གསུམ་གྱི་ཉི་ཟླ་སྐར་གསུམ་བཀྲ། །ཟབ་ཡངས་རྒྱ་ཆེ་མན་ངག་འོད་སྟོང་གིས། །སྐལ་ལྡན་གདུལ་བྱའི་མ་རིག་མུན་
སེལ་ནས། །རིག་པ་ཡེ་ཤེས་སྣང་བ་ཕྱོགས་མེད་རྒྱས། །མུན་སེལ་དཔལ་གྱི་སྒྲོན་མེ་རྒྱས་གྱུར་ཅིག །དེ་ལྟར་མུན་སེལ་སྒྲོན་མེ་འདི། །མཁའ་
འགྲོ་ཆོས་སྐྱོང་རྣམས་ལ་གཏད། །ཤིན་ཏུ་དམ་པའི་དོན་གཉེར་མཛོད། །བདག་གི་སྨོན་ལམ་བཏབ་པ་བཞིན། །རབ་ཏུ་འགྲུབ་པའི་ཕྲིན་
ལས་རྫོགས། །འདི་ནས་མ་འོངས་དུས་ཀྱི་ཚེ། །མུན་སེལ་དཔལ་གྱི་སྒྲོན་མེ་འདི། །ཡིག་ནག་མ་སྤེལ་སྙན་བརྒྱུད་སྤེལ། །བཤད་བརྒྱུད་
མ་སྤེལ་སྒྲུབ་བརྒྱུད་སྤེལ། །བཀླགས་ལུང་མ་སྤེལ་ཉམས་ལེན་སྤེལ། །སྐལ་མེད་མ་སྤེལ་སྐལ་ལྡན་སྤེལ། །མ་སྤེལ་བཞི་དང་སྤེལ་

༄༅། །བརྒྱད་འདི། །དོན་དང་མཐུན་པར་མ་བྱས་ན། །དུས་གསུམ་རྒྱལ་བའི་
བཀའ་དང་འགལ། །མཁའ་འགྲོ་ཆོས་སྐྱོང་བཀའ་ཆད་འོང་། །དེ་བས་དོན་དང་མཐར་
པར་མཛོད། །ཅེས་མན་ངག་སྙན་བརྒྱུད་བཀའ་རྒྱས་གདབས་པ་འདིར་ཡང་དྲན་པའི་གསོས་སུ་གདམས་པའོ།། །།
སརྦ་མངྒ་ལཾ་ཀུརྦནྟུ། །ཤུབྷཾ།། །།

༄༅། །ཁ ཙ ར བཱ ཡུ ཤཱུ ཀྲཱ བྷི ནི ཏ བཻ མཱ ཏྲཾ ཀ ཎྛོ ཏཱ མྲྀ ཏ བི ནྡུ ནཱ མ བི ཧ ར ཏི སྨ།། །།
༄༅། །རྩ་རླུང་ཐིག་ལེའི་ཁྲིད་རིམ་ཞལ་ལུང་བདུད་རྩིའི་ཐིགས་པ་ཞེས་བྱ་བ་བཞུགས་སོ། །དགེ། །།

༄༅༅། །གཞི་གྲོལ་ཀ་དག་སིནྡྷུའི་མཚོ་གླིང་ནས། །སྐུ་ལྔ་ལྷུན་གྲུབ་སྒྱུ་འཕྲུལ་
རྡོ་རྗེ་འཆང་། །ཟུང་འཇུག་འཕོ་ཆེན་དྭངས་མའི་སྐུར་སྣང་བ། །རིགས་འདུས་མ་ཧཱ་གུ་
རུས་བདག་བྱིན་རློབས། །རྡུལ་བྲལ་ཡེ་ཤེས་དག་པའི་སྤྱན་ཡངས་ཤིང་། །ཇི་སྙེད་གདུལ་
བྱར་གཟིགས་པའི་ཐུགས་རྗེ་ཅན། །ཀུན་རྨོངས་ཐེ་ཚོམ་དྲྭ་བ་གཅོད་པའི་གཉེན། །གྲུབ་པའི་
༄། །རྒྱལ་བ་རྒྱ་མཚོས་དཀྱིལ་འཁོར་ཀུན། །སྤྲོ་བསྡུ་རྡོ་རྗེ་རྣལ་འབྱོར་མ།། །། 

༄༅། །རྡོ་རྗེ་དཔལ་ལྡན་བླ་མས་སྐྱོངས། །ཐབས་ཤེས་རོ་རྐྱང་རྒྱུ་བའི་རླུང་གིས་འགྲོས། །ཟུང་འཇུག་དྷཱུ་
ཏིར་འཆིངས་བའི་བྱེད་རྩོལ་གྱིས། །རབ་གྲོལ་ལྷན་སྐྱེས་ཡེ་ཤེས་མཆོག་སྦྱིན་པའི། །ལམ་ཟབ་གདམས་པའི་སྙིང་
པོ་འདིར་གསལ་བྱ། །རྩ་ཐིག་རླུང་གསུམ་རྡོ་རྗེ་ལུས་ཀྱི་གྲོང། །གསལ་བྱེད་ངོ་མཚར་མན་ངག་ཟབ་མོའི་མཛོད། །ཇི་
བཞིན་བསྟར་ལ་མཁའ་འགྲོ་སྲུང་མའི་ཚོགས། །དགྱེས་བཞིན་བཀའ་ཡི་གནང་བ་སྩལ་དུ་གསོལ། །དེ་ལ་འདིར་དུས་

གསུམ་རྒྱལ་བ་ཀུན་གྱི་ཟབ་དགོངས་མཐར་ཐུག །ཚེ་གཅིག་གིས་རྣམ་པར་གྲོལ་པའི་ས་ལ་རེག་པའི་ལམ་ཟབ། སྔ་འགྱུར་རྡོ་རྗེ་ཐེག་པའི་རང་ལུགས་
ནང་རྒྱུད་སྡེ་གསུམ་ལས། རྩ་ཐིག་རླུང་གསུམ་གྱི་ཉམས་ལེན་ཐུན་མོང་མ་ཡིན་པ་མཁས་གྲུབ་བྱེ་བའི་གཙུག་རྒྱན་གཏེར་ཆེན་ཟུང་གིས་རང་སྐལ་དུ་
བཞེས་པའི། རང་ལུས་ཐབས་ལྡན་གཏུམ་མོའི་རྣལ་འབྱོར། སྲོག་ཐུར་དབུ་མའི་དབྱིངས་སུ་བསྲེས་པའི་མན་ངག་ཇི་ལྟར་ཉམས་སུ་ལེན་
པ་ལ། རྒྱས་སྤྲོས་ཀྱི་རིམ་པ། ཀུན་མཁྱེན་ངེས་དོན་དབང་པོའི་ཁྲིད་གཞུང་མཁའ་སྤྱོད་རིག་པ་འཛིན་པའི་ལམ་བཟང་དང་། འཁོར་ལའི་
མགོན་པོ་འཇིགས་མེད་ཀུན་བཟང་རྣམ་པར་རྒྱལ་བའི་ཞལ་གསུངས་བློ་གྲོས་སྤེལ་བྱེད་ལས་ཤེས་ཤིང་། འདིར་ནི་རྣམ་འདྲེན་བླ་མ་དམ་པའི་ཕྱག་
རྒྱུན་ཞལ་ཁྲིད་ཀྱི་རིམ་པ་གཙོ་བོར་བགྱིས་ནས་ཟིན་བྲིས་ཉུང་གསལ་སྙིང་པོར་དྲིལ་བའི་ཚུལ་དུ་གཏན་ལ་ཕབ་པ་ལ། སྔོན་འགྲོ་དངོས་གཞི་རྗེས་

༄༅། །གསུམ་ལས། དང་པོ་ལ། ཐུན་མོང་ཡོངས་ཁྱབ་ཀྱི་སྔོན་འགྲོ་དང་། ཐུན་མིན་འདི་ཉིད་ཀྱི་སྔོན་འགྲོའོ། །དང་པོ་
ལ༑ སྤྱི་དང་ཁྱད་པར་གཉིས་ལས། དང་པོ་ནི། ཐོག་མར་སློབ་དཔོན་མཚན་ཉིད་དང་ལྡན་པའི་དྲུང་དུ། དབང་བཞི་ཡོངས་སུ་རྫོགས་
པས་རྒྱུད་སྨིན་པར་བྱས་ནས། ལམ་འདིའི་ཁྲིད་རིམ་ཉམས་སུ་ལེན་པའི་ཐོག་མཐའ་བར་གསུམ་དུ་དམ་པ་གསུམ་གྱིས་ཁོག་ཕུབ་པ་གལ་ཆེ་ཞིང་། 
དེ་ལའང་། གནས། དུས་གཉིས། དང་པོ་གནས་ལ། རུང་བ་དང་། མི་རུང་བ་གཉིས་ལས། དང་པོ་ནི། གངས་ཁྲོད་དང་། རི་རྩེ། 
གཡའ་ཁྲོད། ཆུ་བོའི་ངོགས་སོགས་ཤིན་ཏུ་གྲང་ཞིང་མཐོ་ལ་དྭངས་ཤིང་དབེན་པའི་ས་ཕྱོགས་ཕྱི་ནང་གི་རྟེན་འབྲེལ་འཛོམ་ཞིང་། གནམ་ས་ཆོས་
འབྱུང་གི་དབྱིབས་སུ་གྲུབ་པ། རྒྱལ་བས་ཞབས་ཀྱི་བཅགས་པའམ། བྱིན་གྱིས་བརླབས་པའི་གནས་གལ་ཆེ་བ་སྟེ། ཀློང་གསལ་འབར་མ་

ལས༑ གངས་ཁྲོད་རི་རྩེ་ལུང་སྟོད་དུར་ཁྲོད་དམ། །ཤིན་ཏུ་དབེན་ལ་དངས་ཤིང་མཐོ་བའི་སར། །སྐལ་ལྡན་སྐྱེས་བུའི་ཉམས་ལེན་བྱེད་པའི་
གནས༑ །ཞེས་དང་། བཀྲ་ཤིས་བྱིན་ཆགས་ཉམས་དགའ་བ། །ཁད་མཉམ་གངས་འདབས་རིག་པ་དངས། །ཡིད་མཐུན་མཁའ་འགྲོ་འདུ་
བའི་སར། །ཞེས་སོ། །གཉིས་པ་མི་རུང་བ་ནི། ས་བཀྲ་མི་ཤིས་པ་ལྷ་འདྲེ་ནག་ཕྱོགས་གདུག་པ་ཅན་གྱི་རྒྱ་ལམ་དང་སྲང་མདོ། མི་མང་
གི་ཁྲོད། དྲོད་ཤིན་ཏུ་ཆེ་ཞིང་བྱིངས་འཐིབས་འབྱུང་བའི་གནས། ཁྱད་པར་དུ་ས་བད་རློན་ཆགས་ཅན་དང་། དངོས་པོ་མྱག་རུལ་གྱི་དྲི་ང་བ། 
དུད་པ་དང་ལྡན་པའི་ཁྱིམ་སོགས་སུ། རྩ་ནེམ་པ་དང་། ཞོམ་པར་བྱེད་ཅིང་ཚེ་ལ་གནོད་པའི་གེགས་སོགས་འགྱུར་བས་སྤང་བར་བྱ་སྟེ། 
ཀློང་གསལ་ལས། མཚན་ཉིད་གནས་བྲལ་རྐྱེན་དབང་ཉིད་དུ་འགྱུར། །ཞེས་སོ། །གཉིས་པ་དུས་ལ། རུང་བ་དང་། མི་རུང་བའི་དུས་

༄༅། །གཉིས་ལས། དང་པོ་ནི། དགུན་དང་དཔྱིད་ཀྱི་དུས་ཤིན་ཏུ་གྲང་བའི་སྒང་ལ་མཆོག་ཏུ་བཤད་ཅིང་། ཁྱད་པར་ཁྲིད་འདིའི་
ཕྱག་བཞེས། རྩིས་རྒྱུད་སྡོང་པོ་དགུ་འདུས་ཀྱི་དགོངས་པ་དང་མཐུན་པར་གུ་རུ་སངས་རྒྱས་གཉིས་པའི་བཀའ་སྲོལ། ཧོར་ཟླ་བཅུ་གཉིས་པ་རྒྱལ་
ཟླ་བས་ལོ་འགོ་བཟུང་བའི་མར་ངོ་མཁའ་འགྲོའི་དུས་ཆེན་ཚེས་ཉེར་དགུ་ལ། ཉམས་ཆགས་བསྐང་བའི་ཚོགས་འཁོར་དང་མཁའ་འགྲོའི་མེ་
མཆོད་སོགས་དང་ཡུལ་དེའི་གནས་གཞིའི་བདག་པོར་བསང་དང་གསེར་སྐྱེམས་ཕུལ་ལ་རུ་ང་དང་ཕྲག་དོག་མི་བྱེད་པའི་ཕྲིན་ལས་བཅོལ་བ་སོགས་
སྣ་སེར་སྔོན་དུ་འགྲོ་བའི་གནམ་སྟོང་ནས་དངོས་གཞིའི་འགོ་འཛིན་མཛད་པ་དོན་ལ་འགྲིགས་ཤིང་གནང་ཆེ་བ་ཡིན། འདི་ལ་འགའ་ཞིག་གིས། 
ཁྲིད་གཞུང་ལས། གྲང་ཐུབ་དང་། ཚ་ཐུབ་ཀྱི་ལག་ལེན་གནང་བ་ལ་ཁྲིད་སྦྱང་དངོས་གཞིའི་སྐབས་སུ་འཁྲུལ་ནས། དབྱར་ཆུ་རླུང་དང་། དགུན་

མེ་རླུང་འཛིན་པའི་ལག་ལེན་གནང་བ་ནི། དགོངས་པ་ཅུང་ཟད་མ་ལོན་པ་སྟེ། ཁྲིད་སྦྱང་དངོས་གཞིའི་སྐབས་འདིར་གཏུམ་མོའི་བོགས་འདོན་
ཞིང་གེགས་མི་འབྱུང་བའི་ཕྱིར། ཕྱི་གྲང་ངད་དང་ལྡན་པའི་དུས་སུ། །ནང་གཏུམ་མོའི་རླུང་རྩོལ་གྱི་ཉམས་ལེན་ལ་བརྩོན་པས། མཐར་
རླུང་གི་རྩི་ཆགས་པ་དང་། གཏུམ་མོའི་བདེ་དྲོད་འབར་བ་སོགས་དྲོད་རྟགས་སྒོ་གསུམ་ལ་འབྱུང་བར་འགྱུར། དེའི་ཚེ་ན་གཏུམ་མོའི་ལས་
སྦྱོར་དབྱུར་ཚད་པ་ཆེ་བའི་དུས་དང་ཚད་པའི་ནང་ལ་ཆུ་རླུང་འཛིན་པའི་ལས་སྦྱོར་དང་། དགུན་བསིལ་ངད་དང་ལྡན་པའི་དུས་དང་། གྲང་བའི་
ནད་ལ་མེ་རླུང་འཛིན་པའི་ལས་སྦྱོར་དགོས་པར་གསུངས་པ་ཡིན་པས། དངོས་གཞི་དང་ལས་སྦྱོར་གྱི་དུས་འགྱེད་ཤེས་དགོས་པ་གནད་དོ། །
གཉིས་པ་མི་རུང་བའི་དུས་ནི། དབྱར་ཚད་པ་རྒྱས་པའི་དུས་དང་། སྤྱོད་ལམ་འཁྲུགས་པས་ལུས་ལ་རྔུལ་འབབ་པའི་ཚེ་དང་། ཟས་

༄༅། །ཚད་ལས་ལྷག་པའམ་བཀྲེས་པའི་དུས་དང་། ཁྱད་པར་རླུང་སྣ་བུག་གཡས་སུ་རྒྱུ་བ་དང་། ཉིན་མཚན་གྱི་གུང་གཉིས་དང་། 
དྲག་ཤུལ་གྱི་ལས་དང་། སེམས་ལས་སྡུག་བསྔལ་སོགས་འབྱུང་བའི་དུས་སུ་རླུང་འཛིན་པ་སྤང་དགོས། མ་སྤངས་ན་གེགས་སུ་འགྱུར་ཏེ། 
ཞལ་གདམས་ལས། རྡུལ་འབྱིན་དུས་སུ་རྩ་ཕྲན་ནར་བ་ཡིན༔ ལྟོགས་ཆེའི་དུས་སུ་རྩ་ཕྲ་རིང་བ་ཡིན༔ བརྒྱག་ཆེའི་དུས་སུ་རྩ་ཕྲན་ཞྭ་བ་
ཡིན༔ ཞེས་དང་། མ་རན་གཞིལ་ལ་ངན་གོམས་འཐོར་བ་ཡིན༔ རན་དུས་མ་གཞིལ་བྱེར་ནས་འགྱངས་པ་ཡིན༔ སྟོང་དུ་སྟོང་
འཚངས་སྲོག་རྩར་གེགས་གྱུར་སོགས༔ ཡན་ལག་འཐོར་རླུང་ཡེ་ཤེས་རླུང་དུ་བསྒྱུར༔ ཞེས་སོ། །གཉིས་པ་ཁྱད་པར་གྱི་སྔོན་འགྲོ་ནི། 
རྩ་དབུ་རྐྱང་རོ་གསུམ་མཚོན་བྱེད་དང་ལྡན་པའི་སྒོམ་ཐག་དང་། ཨཾ་རག་རྒྱལ་བ་སྐུ་གསུམ་མཚོན་པའི་འཇའ་གོང་གསུམ་ལྡན་ཁ་དོག་གསལ་

བ་ལ་གཡོ་བ་རླུང་གི་མཚན་ཉིད་མཚོན་བྱེད་འཕུར་མ་ལྗང་གུའི་མདོག་ལྡན་སྐབས་འཚམས་པ་དང་། རླུང་རས་དཀར་པོ་དང་། ལྤགས་གདན་ནང་
ཚངས་ཅན་སོགས་མཁོ་བའི་ཡོ་བྱད་རྣམས་ཚགས་སུ་ཚུད་པར་བྱ་དགོས་ཏེ། ཀློང་གསལ་ཉི་མའི་གསང་རྒྱུད་ལས། གསང་སྔགས་ཐབས་ཀྱི་
ལམ་ཡིན་ཕྱིར། །རྟེན་འབྲེལ་ཡོ་བྱད་རྫས་རྣམས་བསག །ཅེས་སོ། །དེ་ལྟར་གྲུབ་ནས། ཁྲིད་ཞུ་བའི་དུས་ཀྱི་ཀུན་སློང་དང་ཀུན་སྤྱོད་ནས་
བརྩམས་ཏེ། ཐུན་མོང་གི་སྔོན་འགྲོ་བློ་ལྡོག་རྣམ་པ་བཞིས་རྒྱུད་སྦྱངས་ཤིང་། ཐུན་མིན་ནང་གི་སྔོན་འགྲོ་ཆོས་བདུན་གྱིས་ལམ་གྱི་གཞི་ཚུགས་
པར་བྱ་དགོས་སོ། །ཁྱད་པར་ཟབ་མོ་བླ་མའི་རྣལ་འབྱོར་གྱི་མོས་གུས་དག་པའི་མཚམས་སྦྱོར་ངོ་ལྐོག་མེད་པར་གནད་དུ་འདྲོངས་ངེས་པར་བྱ་
བ་གལ་ཆེ། དེང་སང་འགའ་ཞིག་གིས། ཐུན་མོང་སྔོན་འགྲོས་ཐོག་མར་རང་རྒྱུད་འདུལ་བ་ཕར་ཞོག །སྔོན་འགྲོའི་ཁྲིད་ཙམ་ཡང་མ་

༄༅། །ཐོབ་བཞིན། ཁྱད་པར་གྱི་སྔོན་འགྲོ་རྩ་རླུང་གི་ལམ་འདིར་འཇུག་པའི་མཐོ་སྙོགས་བྱེད་འདུག་ཀྱང་། རྨོང་རྡོ་མ་ཞོག་གོང་
མཁར་གྱི་བརྩིགས་པ་བྱེད་པ་དང་འདྲ་བས། བླ་སློབ་གཉིས་ཀ་ལ་ལྟུང་བ་ཕོག །སློབ་མར་རླུང་གི་དྲོད་རྟགས་མི་འབྱུང་། གདམས་པའི་བྱིན་
རླབས་མི་འཇུག་པས་ཐོག་མར་སྔོན་འགྲོའི་ཁྲིད་སྦྱངས་གྲུབ་པ་གནང་གལ་པོ་ཆེ་ཡིན། དེ་ལྟར་གྲུབ་ནས་ཕྱི་སྤྲོས་བཅས་བུམ་པའི་དབང་གི་ལམ་
བསྐྱེད་རིམ་བསྒོམ་པའི་རྣལ་འབྱོར་གསལ་ངག་བརྟན་གསུམ་ཚགས་སུ་ཚུད་པར་བྱས་ནས། སྐབས་སུ་བབས་པ་ནང་སྤྲོས་མེད་གསང་
བའི་དབང་ལས་བྱུང་བའི་ལམ། གཏུམ་མོ་ཙནྜ་ལི་སྒོམ་པ་དང་། གསང་བ་ཤིན་ཏུ་སྤྲོས་མེད་ཤེས་རབ་ཡེ་ཤེས་ཀྱི་དབང་གི་ལམ་ཐབས་ལམ་
བདེ་བ་ཆེན་པོའི་རྣལ་འབྱོར་ལ་འཇུག་པ་ཡིན། ཁྱད་པར་ལམ་འདིར་ཡང་གསང་རབ་ཏུ་སྤྲོས་མེད་ཚིག་དབང་གི་ལམ་གཞི་དོན་ཁྲེགས་ཆོད་ཀྱི་

གནས་ལུགས་ཅུང་ཟད་རྟོགས་ནས། དེའི་རྟོགས་གོམས་ཀྱི་ཆ་རྐྱེན་དུ་འགྲོ་བའི་གནད་གོ་ངེས་དགོས་ཏེ། འཇམ་དབྱངས་ས་སྐྱ་པཎ་ཆེན་གྱིས། 
རྣམ་དག་ཚུལ་བཞིན་ཤེས་པ་ཡིས། །གཏུམ་མོ་ཡེ་ཤེས་སྐྱེ་བའི་ཐབས། རྣམ་གྲོལ་མེད་པའི་གཏུམ་མོ་ནི། དྲོད་ཙམ་སྐྱེ་བའི་ཡེ་ཤེས་ཡིན། །
ཡེ་ཤེས་མེད་པའི་གཏུམ་མོ་ནི། །མུ་སྟེགས་ལུགས་ཡིན་རང་རེའི་མིན། །ཞེས་གསུངས་པ་བཞིན་ནོ། །གཉིས་པ་ཐུན་མིན་འདི་ཉིད་ཀྱི་
སྔོན་འགྲོ་ནི། གོང་དུ་བསྟན་པའི་གནས་སུ། ཁྱད་པར་གཞན་གྱི་མཐོང་ཡུལ་ལས་འདས་པར་གདན་ནང་ཚང་ཅན་ལ་འཁོད་ནས་ཨང་རག་
དང་སྒོམ་ཐག་གསོལ་ལ། རྡོ་རྗེ་སྙིང་པོའི་སྔོན་འགྲོ་བླ་མའི་རྣལ་འབྱོར་བར་གྲུབ་པར་འདོན་སྒོམ་བྱ་ཞིང་། དེ་ནས་ཐ་མལ་གྱི་ཤེས་པ་བཟོ་
བཅོས་མེད་པ་རང་བབས་གཤིས་ཀྱི་ངོ་བོ་བརྗོད་མེད་བཅིང་གྲོལ་ལས་འདས་པ་བླ་མའི་ཐུགས་རྗེར་ཤར་བ་དེ་ཀའི་ངང་ནས་མཆོག་གསང་གཏུམ་

༄༅། །མོའི་ངག་འདོན་ཚང་བར་འདོན་མཐར་ལུས་འཁྲུལ་འཁོར། ངག་རླུང་སྦྱོར། ཡིད་དམིགས་པའི་གནད་གསུམ་བྱ་བ་ལས། 
དང་པོ་ནི། ལུས་རྣམ་པར་སྣང་མཛད་གང་ཆེན་མཚོའི་སྐུའི་ཁྱད་ཆོས་བདུན་དང་ལྡན་པར་བྱ་བ་སྟེ། རྐང་པ་གཡོན་ནང་གཡས་ཕྱི་ནས་བསྡམ་
པའི་སྐྱིལ་ཀྲུང་། ལག་པའི་མཐེ་བོང་གིས་སྲིན་ལག་གི་འཕར་རྩ་མནན་པའི་ཁུ་ཚུར་ཐེར་ཁུག་ཏུ་གྱེན་བསྟན། དཔུང་མགོ་གྱེན་འཐེན་གྲུ་ཚིགས་
ཕྱིར་གཅུས་རྒོད་གཤོག་ལྟར་བརྒྱང་། སྒལ་ཚིགས་མདའ་ལྟར་བསྲང་། ལྕེ་རྐན་ལ་ཡར་སྦྱར། མགྲིན་པ་ལྕགས་ཀྱུ་ལྟར་བཀུག །མིག་སྣ་
རྩེར་ཕབ་པ་དང་བདུན་ནོ། །དེ་དག་གི་དགོས་པ་ནི། ལུས་ཚུགས་མཚན་ཉིད་དང་ལྡན་ན་ཡོན་ཏན་རྣམས་སྐྱེ་ཞིང་། རླུང་གི་བྱེད་ལས་སོ་
སོར་འགྲུབ་པས་གེགས་སྐྱོན་མི་འབྱུང་། དེའང་རྐང་པ་སྐྱིལ་ཀྲུང་གིས་ཐུར་སེལ་ལས་སུ་རུང་། བྱེད་ལས་འོག་སྒོ་འབྱེད་འཛུམ་དང་འདུ་ཤེས་

རྟེན་བྱེད། ལོག་ན་འོག་སྒོ་མི་ཐུབ། ལག་གཉིས་ལྟེ་འོག་ཏུ་བཙིར་བས་མེ་མཉམ་ལས་སུ་རུང་། ལས་ཟས་ཀྱི་དངས་སྙིགས་འབྱེད་
ཚོར་བའི་རྟེན་བྱེད། ལོག་ན་ཕོ་བ་མི་བདེ། སྒལ་ཚིགས་བསྲངས་པས་སྲོག་འཛིན་ལས་སུ་རུང་། ལས་བདེ་གསལ་གྱི་ཉམས་
བསྐྱེད༑ ཟས་ཀྱི་བྱ་བ་དང་། དབང་པོའི་སྒོ་འགྲིམས། རྣམ་ཤེས་ཀྱི་རྟེན་བྱེད། ལོག་ན་སྙིང་རླུང་འབྱུང་། ལྕེ་ཡར་རྐན་ལ་སྦྱར་
ནས་མགྲིན་པ་བཀུག་པས། གྱེན་རྒྱུ་ལས་སུ་རུང་། ལས་དབུགས་འབྱུང་རྔུབས་དང་། ལྕེ་བདེ། སྐད་འགག་པ་མེད་ཅིང་སྙན་པ་
དང་༑ འདུ་བྱེད་ཀྱི་རྟེན་བྱེད། ལོག་ན་ལྕེ་མི་བདེ། སྐད་འགག་པ་སོགས་འོང་། དཔུང་པ་བརྒྱང་བས་ཁྱབ་བྱེད་ལས་སུ་རུང་། 
ལས༑ ལུས་ཀྱི་ལྷུ་ཚིགས་གཉེན། ལྤགས་པ་འཇམ། གཟུགས་ཀྱི་རྟེན་ལུས་འཛིན། འགྲོ་འོང་སོགས་ཀྱི་བྱ་བ་བྱེད། ལོག་

༄༅། །ཤ་ཁུ་དང་པགས་ཁྲ་སོགས་འབྱུང་། མིག་སྣ་རྩེར་ཕབ་པས། ཡན་ལག་གི་རླུང་ཆུན། ཉོན་མོངས་པའི་རླུང་
འགག །ཡེ་ཤེས་ཀྱི་རླུང་འཕེལ། རླུང་ལོག་ན་དེ་ལས་ལྡོག་པའི་སྐྱོན་ཡོད། སྤྱིར་རླུང་ལྔ་འདིས་ལུས་ཀྱི་བྱེད་ལས། ཐུར་སེལ་
རླུང་གི་རླུང་སྨད་དུ་རྒྱུ། མཉམ་སའི་རླུང་ལྟེ་བར་གནས། སྲོག་འཛིན་ཆུའི་རླུང་སྲོག་རྩར་གནས། གྱེན་རྒྱུ་མེའི་རླུང་ལུས་ཀྱི་སྟོད་ན་
གནས༑ ཁྱབ་བྱེད་ནམ་མཁའི་རླུང་ལུས་སྤྱི་ལ་གནས། གོང་གི་ཆོས་བདུན་འཆང་བས་རླུང་དེ་དག་དབུ་མར་ཚུད་པའི་དགོས་པ་ཡོད་དོ། །དེ་
ལྟ་བུའི་རྩ་བའི་རླུང་ལས་འཕྲོས་པའི་ཡན་ལག་གི་རླུང་མང་ཡང་། འདི་དག་གི་ཚུལ་ཞིབ་པར་འོག་ནས་སྟོན་ནོ། །སྤྱིར་ཆོས་བདུན་བཅའ་བ་དང་། 
འདིས་འཁྲུལ་འཁོར་སོགས་ཀུན་ཏུ། ལུས་སྤྱི་གྲིམས་ཤིང་ཆུན་ཤིན་ཏུ་བཙལ་བ་རྡོ་བཅག་པ་ལྟ་བུ་ལ། ནང་ཀློད་པས་སྟེང་འོག་གི་རླུང་ཐམས་

ཅད་ཆུན། ཟག་མེད་ཀྱི་དྲོད་བསྐྱེད། ཡུལ་ཉེར་བཞིའི་དཔའ་བོ་དང་མཁའ་འགྲོ་དབང་དུ་འདུས་པ་སོགས་ཡོན་ཏན་བརྗོད་ལས་འདས་པ་འབྱུང་
ངོ༑ གཞན་ཡང་། དམ་ཆོས་སྤྲུལ་སྐུ་སྙིང་ཐིག་ལས། གཡས་ཡོ་ནོར་གནོད་གཡོན་ཡོ་ཚེ་ལ་གནོད༔ དགྱེ་ན་ཁམས་གནོད་རྣམ་རྟོག་
མང་དུ་འཕྲོ༔ སྒུར་ན་བྱིངས་རྨུགས་འཐིབས་གསུམ་རྣམ་གཡེངས་རྒྱུ༔ ཤིན་ཏུ་གལ་ཆེ་དེ་རྣམས་སྤང་བར་བྱ༔ ཞེས་གསུངས་པས། 
སྤང་བླང་མ་ནོར་བར་བྱའོ། །གཉིས་པ་ངག་གནད་ནི། སྦྱོར་བ་བཞི་ལྡན་ཏེ། ཐོག་མར་རླུང་དུག་ལན་གསུམ་དབྱུང་ནས། ངན་གུམས་
སེལ་ཕྱིར་རྔུབས་ཐུང་བྱ། གྱེན་རྒྱུ་དང་སྲོག་འཛིན་སོགས་སྟེང་རླུང་རིགས་གནད་དུ་ཚུད་ཕྱིར་སྟོང་མིད་དང་སྦྲག་སྟེ་འཛིན། མེ་མཉམས་དང་
ཁྱབ་བྱེད་སོགས་བར་རླུང་རིགས་གནད་དུ་ཚུད་ཕྱིར་ཕྱིར་ལྟེ་འོག་ཏུ་བསྐྱིལ་ལ་དགང་། ཐུར་སེལ་སོགས་འོག་རླུང་རིགས་གནད་དུ་ཚུད་ཕྱིར་སྲིན་ཞལ་

༄༅། །བསྡམ༑ སྐྱོན་ཡོན་ཏན་དུ་རིམ་གྱིས་བསྒྱུར་ཕྱིར་གང་ཐུབ་བཟུང་། རླུང་མི་ཐུབ་པ་ན་བ་སྤུའི་ཁུང་བུ་ནས་གཞིལ་བར་
བསམ་ལ། སང་སང་ལན་གསུམ་འབུད་དོ། །དེ་ལྟར་ལུས་ངག་གི་གནད་འདི་གཉིས་འོག་གི་སྐབས་ཐམས་ཅད་ལ་དྲན་པར་བྱ་དགོས་སོ། །
གསུམ་པ་ཡིད་དམིགས་པའི་གནད་ལ། བར་ཆད་སྲུང་བ་དང་། སྒྲིབ་པ་སྦྱང་བ་གཉིས། དང་པོ་ནི། ལུས་ངག་གི་གནད་དང་མ་བྲལ་
བར༑ རང་ཉིད་སྐད་ཅིག་གི་པད་ཉི་རོའི་གདན་ལ། གུ་རུ་དྲག་པོའམ། དབང་ཆེན་རྟ་མགྲིན་དཔའ་བོ་གཅིག་པ། སྐུ་མདོག་དམར་ནག་ཁྲོ་
ཆགས་བརྗིད་པའི་ཉམས་ཅན། ཞལ་གཅིག་ཕྱག་གཉིས་པ། ཞལ་གདངས་ཤིང་ལྗགས་འདྲིལ་བ། རྡོ་དཀར་གྱི་མཚོ་བ་བཞི་གཙིགས་ཤིང་། 
སྨ་ར་དང་སྨིན་མ་མེ་ལྟར་འབར་བ། རལ་པ་དམར་སེར་གྱེན་དུ་བརྗེས་པའི་དབུས་སུ་རྟ་མགོ་ལྗང་ཞུར་རྟ་སྐད་འཚེར་བས་སྲིད་གསུམ་གཡོ་འགུལ་

ནུས་པ། ཐོད་སྐུམ་ལྔའི་དབུ་རྒྱན། རློན་པ་ལྔ་བཅུའི་དོ་ཤལ། རིན་པོ་ཆེའི་སྙན་རྒྱན་དང་ཕྱག་ཞབས་ཀྱི་གདུ་བུ་སྤྲུལ་ལས་བྱས་པ། མི་
ལྤགས་ཀྱི་གཡང་གཞི་དང་གླང་ཆེན་ཀོ་རློན་སྐུ་ལ་གསོལ་བ། སྟག་གི་ལྤགས་པའི་ཤམས་ཐབས་དཀྲིས་ཤིང་། ཕྱག་གཡས་ཡེ་ཤེས་ཀྱི་རལ་
གྲི་མེ་འབར་བ་ནམ་མཁར་ཕྱར་ཞིང་། གཡོན་བསྡིགས་མཛུབ་ཐུར་དུ་གཏད་པ། ཞབས་གཉིས་གཡས་བསྐུམ་གཡོན་བརྐྱངས་པའི་འདོར་སྟབས་
སུ་བསྒྲད་པ། སྣང་ལ་རང་བཞིན་མ་གྲུབ་པ། ཕྱི་གསལ་ནང་གསལ་ཤེལ་བུམ་ལྟ་བུའི་སྤྱི་བོར་རྩ་བའི་བླ་མ་སྣང་མཐའི་རྣམ་པ་རིགས་བདག་ཏུ་
བཞུགས་པ། སྐུ་ལུས་ཀྱི་ཕྱི་ནང་ཐམས་ཅད་མེ་དང་ཁྲོ་ཆུང་མཚོན་ཆ་སྣ་ཚོགས་ཐོགས་པ་དང་སྡིག་པ་དང་རྡོ་མཚོན་གྱིས་ཡོངས་སུ་གཏམས་པར་
བསྒོམས་ལ། རླུང་ཕྱིར་ལན་གསུམ་འབུད། དེའི་ཚེ་ན་དེ་དག་ཐམས་ཅད་ཉི་རྡུལ་འཁྲིགས་པ་བཞིན་འཕྲོས་པས། བགེགས་རྣམས་བསྡིགས་

 ༄༅། །བསྐྲད་གཟིར་ནས་མིང་ཡང་མེད་པར་བསམ། སླར་རྔུབས་ཚེ་ནང་དུ་འདུས་ཤིང་ཕྱི་ནང་ཀུན་ནས་ཞལ་ཕྱིར་གཟིགས་ཏེ་དྲྭ་མིག་བཞིན་
དུ་གོ་མཚམས་མེད་པར་གང་བར་བསྒོམ། རྗེས་སུ་བར་དུ་གཅོད་བྱ་དང་། གཅོད་བྱེད་ཐམས་ཅད་མི་དམིགས་པར་བཞག་ལ་རང་ལུས་སྟོང་གསལ་
སྒྲིབ་གཡོགས་མེད་པ་སྤྲོས་བྲལ་ནམ་མཁའ་ལྟ་བུའི་ངང་ལ་མཉམ་པར་བཞག་གོ། །དེ་ནི་ཆོས་ཐུན་དང་པོའོ།། ༈ །།གཉིས་པ་སྒྲིབ་པ་སྦྱང་བ་
ནི༑ བཅུང་བླུག་པའི་ཐོག་མར་སྣོད་བཀྲུ་བཤལ་བྱེད་པ་བཞིན་ཏེ། འདི་ལ་རླུང་རོ་དགུ་ཕྲུགས་དང་། འབྲུ་གསུམ་འགོག་བཟླས་བྱ་བ་གཉིས། དང་
པོ་ནི། ལུས་གནད་ཆོས་བདུན་དང་ལྡན་པས་རླུང་བསྐྱིལ་ཡུན་བསྲིང་མཐར། ལུས་ཚུགས་མ་ཤོར་བར། གཡས་པའི་རྡོ་རྗེ་ཁུ་ཚུར་བརླའི་སྟེང་
ནས་པུས་མོའི་བར་གྱེན་བསྟན་དང་། དེ་ནས་ཁུ་ཚུར་སྦུབས་པའི་མཐེ་བོང་གི་སྒང་སྤྲད་པ་གྱེན་ཤད་ཀྱིས་ལུས་བྱིངས་བརྒྱུད་དེ། ནུ་ཐད་ནས་ནང་

སྐོར་གྱིས་སྣའི་ཐད་སླེབས་པ་ན་རླུང་འབུད་པ་དང་། སྦྲག་ནས། ལག་པ་ཕན་ཚུན་མི་ཡོ་བར་སྣའི་ཐད་ནས་མདུན་ཕྱོགས་སུ་འཕེན་པ་དང་མཐེ་བོང་ནང་
གུག་ལ་སོར་མོ་བསྒྲེང་། ཡང་པད་སྐོར་གྱིས་སྣ་གཡས་ཐད་ནས་ཐལ་མོ་ནང་བསྐོར་གྱིས་ཁུ་ཚུར་མདུན་འཕེན་སྔ་མ་ལྟར་གཉིས་དང་གསུམ། དེའི་
ཚེ་དམིགས་པ་ནི། ཚེ་རབས་དུ་བསགས་པའི་སྡིག་སྒྲིབ་དང་ཕོ་གདོན་གྱི་གནོད་པ་སྟོང་ཕྲག་བརྒྱད་ཅུའི་གདོན་སོགས་སྦུར་མ་རླུང་གིས་དེད་པ་བཞིན་
ནག་ཉིལ་གྱིས་ཕྱིར་ཐོན་ཏེ། རང་གི་མདུན་དུ་དྲིན་ཆེན་རྩ་བའི་བླ་མའི་ངོ་བོ་ཡེ་ཤེས་ཀྱི་མེ་དཔུང་འབར་བའི་ནང་དུ་གཞོབ་ཐུལ་གྱིས་བསྲེག་པར་བསམ། 
དེ་བཞིན་དུ་ལག་གཡོན་པ་འཕེན་སྡུད་སྔ་མ་ལྟར་གསུམ་བྱས་པས་ཚེ་རབས་ཐོག་མེད་ནས་བསགས་པའི་ཉེས་བྱས་བཞི་བརྒྱ་རྩ་བཞིའི་ནད་མོ་
གདོན་གྱི་གནོད་པ་ཐམས་ཅད་བསྲེག་པར་བསམས། ཡང་ལག་གཉིས་ཀས་སྔ་མ་ལྟར་འཕེན་སྡུད་ལན་གསུམ་དབྱུང་པས། གཟུང་འཛིན་

༄༅། །གྱིས་བསྡུས་པའི་བག་ཆགས་ལས་དང་ཉོན་མོངས་པ་ཐམས་ཅད་སྡིག་པ་ནག་པོ་རྭ་ཅན་གྱི་རྣམ་པར་ཐོན་ནས་ཡེ་ཤེས་ཀྱི་མེས་ཚིག་
པར་བསམ། རྗེས་ལུས་ཤིན་ཏུ་དག་ཕྱི་ཡུལ་གྱི་བག་ཆགས་རྩ་གནས་ལས་རུང་སུ་སྦྱང་ནས། ནང་ལས་ཉོན་འཁྲུལ་བའི་རྩ་བ་འཇོམ་པ་དང་། གསང་
བ་སེམས་ཉིད་ཆོས་སྐུའི་དཀྱིལ་འཁོར་བརྗོད་བྲལ་བློ་འདས་སུ་ལ་བཟླ་བར་བྱའོ། །ཞེས་གསུངས་པ་མེ་ཤེལ་ལྟར་སོང་བའི་དམིགས་པའང་བྱའོ། །
དེ་སྐད་དུ། གསང་འདུས་ལས། སྔོན་དུ་འོག་རླུང་འཐེན་ཏེ་བསྔམ། ཧཱུྃ་རིང་གསུམ་གྱིས་རླུང་དུག་དབྱུང་། །ཞེས་སོ། །དེས་ཆོས་ཐུན་
གཉིས་པའོ།། ༈ །།གཉིས་པ་འབྲུ་གསུམ་འགོག་བཟླས་ལ། ལུས་རྩའི་རང་བཞིན་ནི། སྐྱེས་བུ་རྣམས་ཀྱང་རྩ་བཟང་ངན་གྱིས་
སྟོབས་སྒྱུ་རྩལ་ལ་སོགས་པ་དུ་མར་སྣང་བ་དང་། མཐར་ཐུག་སངས་རྒྱས་ཐམས་ཅད་ཀྱི་སྐུ་རྡོ་རྗེའི་རང་བཞིན། ངག་རླུང་གི་རང་བཞིན་ནི། 

སྨྲ་བརྗོད་དང་གསུང་རབ་ཀྱི་བརྗོད་གཞི། ཚོགས་དྲུག་གི་རྟེན་ཅན། མཐར་ཐུག་གསུང་རྡོ་རྗེ། ཡིད་ཐིག་ལེའི་རང་བཞིན་ནི། ཀུན་རྫོབ་དང་དོན་
དམ་པའི་གནས་ལུགས་ཁམས་བདེ་བ་ཆེན་པོའི་རང་བཞིན་ཐུགས་རྡོ་རྗེ་སྟེ། ལུས་རྩའི་རང་བཞིན་སྐུ། རྩ་ཡི་གེའི་རང་བཞིན་གསུང་། ཁམས་
བདུད་རྩིའི་རང་བཞིན་ཐུགས་རྡོ་རྗེའི་ངོ་བོར་ལྷུན་གྲུབ་ཏུ་བཞུགས་པའི་སྙིང་པོ། རྩ་དབུ་རྐྱང་རོ་གསུམ་དུ་འབྲུ་གསུམ་རྣམ་པར་གནས་ཤིང་། 
དེའང་དག་པ་སྐུ་གསུམ་དང་། མ་དག་དུག་གསུམ་གྱི་རྟེན་བྱེད་པས། དེ་ཉིད་ཐབས་ཀྱིས་ཟིན་ན། རླུང་འབྱིན་འཇུག་གནས་གསུམ་གྱིས་ཉིན་
ཞག་ཕྲུགས་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་སྐྱེ་མེད་རྡོ་རྗེའི་བཟླས་པ་ཐེབ་པ་ཡིན་ཏེ། གསང་བ་འདུས་པ་ལས། ངག་རླུང་འབྲུ་གསུམ་
འཁོར་ལོ་ནི། རྔུབས་བསྐྱིལ་འཕངས་དང་བསྐོར་བ་སྟེ། །བདེ་གཤེགས་ཡོངས་ཀྱི་ཡང་སྙིང་མཆོག །རྔུབས་རླུང་ཨོཾ་དང་བསྐྱིལ་རླུང་

༄༅། །ཨཱཿ འཕངས་བ་ཧཱུྃ་ཡིག་རླུང་གསུམ་གྱིས། །གནས་པ་ཨཱཿལ་ཟིན་ཟིན་བསྐྱེད། །ཅེས་གསུངས་པས། ལུས་
གནད་ཆོས་བདུན་གྱིས། རླུང་རྔུབས་པའི་ཚེ། རང་མདུན་དུ། དུས་གསུམ་སངས་རྒྱས་ཐམས་ཅད་ཀྱི་སྐུའི་ངོ་བོ་ཨོཾ་ཡིག་དཀར་པོ་ཟླ་བ་
ལྟ་བུའི་རྣམ་པར་སྣ་བུག་གཡོན་ནས་བརྒྱུད་དེ་ཚུར་དྲངས་པ་སྟོང་མེད་དང་སྦྲག་ནས། ལྟེ་འོག་ཏུ་སངས་རྒྱས་ཐམས་ཅད་ཀྱི་གསུང་གི་ངོ་བོ་ཨཱཿ
དམར་པོ་བསམ་ལ་བསྐྱེལ། འབྱིན་པ་ན་ཧཱུྃ་སྔོན་པོ་གྲངས་མེད་པ་འཕྲོས་སྣ་བུག་གཡས་ནས་ཐོན་ཏེ། སེམས་ཅན་ཐམས་ཅད་ཀྱི་དོན་ཐོགས་
མེད་དུ་བྱེད་པར་བསམ། ཡང་སྐབས་སྐབས་སུ་བ་སྤུའི་ཁུང་བུ་ནས་རླུང་ཐམས་ཅད་སྔོ་རྒྱང་རྒྱང་གཞིལ་བར་བསམ། ཡང་འབྱིན་པའི་རླུང་
དེ་ཉིད་ཁྲོ་ཆུང་མཚོན་ཆ་མེ་དཔུང་སོགས་ཀྱི་རྣམ་པས་བགེགས་བསྐྲད་དེ། ཚུར་འདུས་པ་ལས་བ་སྤུའི་ཁུང་བུ་ནས་ཞལ་ཕྱིར་གཟིགས་ཏེ་བར་

བར་ཆད་བསྲུང་བར་བསམ། ཡང་སྐབས་སུ་བསྐྱིལ་བའི་སྲོག་རླུང་ཨཿདང་། རྩོལ་བ་ཧཱུྃ་དུ་གྱུར་པའི། ཧཱུྃ་གི་ནུས་པ་ཆེར་འབར་བས། རླུང་
ཐམས་ཅད་དབུ་མའི་ནང་ནས་ཡར་ཚངས་བུག་ཏུ་ཧཱུྃ་མཐིང་གི་རྣམ་པར་སྔོ་རྒྱང་གི་སོང་བར་བསམ་པ་ནི་སྟེང་སྒོ་རྣམ་གྲོལ་ཏེ། རླུང་གི་ཟབ་ལམ་
འཕོ་བའི་མན་ངག་གོ། །དེ་ལྟར་གང་ཡང་རླུང་འབྱོན་དུས་ལྟེ་འོག་ཏུ་རིག་པ་གཏད། མིག་ཟིམ་བུར་བལྟ་བ་ནི། རྣལ་འབྱོར་ཚེ་འཛིན་གྱི་
དགོས་པ་ཡོད་པས་གལ་ཆེ། སྤྱིར་རླུང་གནད་སྦྱོར་བ་བཞི་ལྡན་གྱི་རླུང་བཟུང་བའི་དུས་ཐམས་ཅད་དུ་ཁབ་མིག་ཏུ་སྐུད་པ་འཛུད་པ་ལྟ་བུའི་ཤེས་
པ་འཇུར་ལ་མ་གཅུན་པར་སེམས་ཡེངས་ན་སྲོག་རླུང་སོགས་ཀྱི་གེགས་ཆེ་བས་སེམས་ལ་བཞག་པ་གལ་ཆེ་གསུངས་པར་བསམ། གང་ལྟར་
ཡང་མཐར་ལག་གཉིས་ཀྱི་ཆུན་མ་ཤོར་བར་རྡོ་རྗེ་ཁུ་ཚུར་གྱེན་བསྟན་གྱིས་བརླའི་སྟེང་ནས་མར་པུས་མོར་སླེབ་པ་ན་ཁ་སྦུབས་པ་དང་རྐང་པ་

༄༅། །བཅའ་བཤིག་སྒྲག་པར་བྱའོ། །གཞན་ཡང་དུས་ཐམས་ཅད་དུ་དབུགས་སོར་བཞག་གི་འབྱིན་འཇུག་གནས་གསུམ་ཐམས་ཅད་
གོང་ལྟར་འབྲུ་གསུམ་རྡོ་རྗེའི་བཟླས་པར་ལམ་དུ་ཁྱེར་ཞིང་ལྟེ་འོག་ཏུ་བར་རླུང་བཟུང་བ་ཙམ་གྱིས་འགྲུབ་པས་ཉིན་མཚན་ཀུན་ཏུ་ལམ་དུ་སློང་ཞིང་། 
ཚོགས་དྲུག་གི་ཡུལ་དུ་འཇུག་པ་སོགས་ལའང་དེ་བཞིན་གྱིས་རྒྱས་འདེབས་པ་དང་བཅས་པས་ཉིན་ཞག་ཕྲུགས་གཅིག་ལ་རླུང་ཉི་ཁྲི་ཆིག་སྟོང་དྲུག་
བརྒྱའི་རྒྱུ་བ་དེ་སྲིད་ལ་རྡོ་རྗེའི་བཟླས་པ་འགྲུབ་པ་སྟེ། སྡོམ་འབྱུང་ལས། རྣལ་འབྱོར་པས་ནི་མཉམ་བཞག་པས། །འཇུག་པའི་རླུང་ནི་བགྲང་
བར་བྱ། །ཇི་སྲིད་འབུམ་ལ་སོགས་པའི་གྲངས། །སྒྲ་དང་བྲལ་བར་རྟག་ཏུ་བཟླས། །སྒྲུབ་པས་སྒྲ་དང་བྲལ་བར་ནི། །འབུམ་བཟླས་ཡོངས་
སུ་རྫོགས་པ་ན། །ཚེ་ཡང་ཉམས་པ་ལོ་ལྔ་རུ། །འཚོ་བར་འདི་ནི་ཐེ་ཚོམ་མེད། །རྟག་ཏུ་ནང་པར་ལངས་ནས་རླུང་། །སྟོང་ཕྲག་གཅིག་ཏུ་ 

བགྲང་བྱ་སྟེ། །དེ་བས་རླུང་གི་རྣལ་འབྱོར་པ། །རྟག་ཏུ་མཉམ་པར་གནས་པར་བྱ། །ཞེས་སོ། །ཚོགས་དྲུག་གི་ཡུལ་དུ་འཇུག་པ་སོགས་ལ་
རྒྱས་འདེབས་པའི་མན་ངག་སྙན་བརྒྱུད་ནི། རྒྱུ་བའི་རླུང་མིག་གི་གཟུགས་རབ་འབྲིང་ལ་སོགས་པའི་ཡུལ་ལ་འཇུག་པའི་ཚེ། ཡུལ་གཟུགས། 
རྒྱུ་བའི་རླུང་། མིག་ཤེས་གསུམ་དབྱེར་མེད་དུ་འདྲེས་པ་ཤེས་པར་བྱས་ལ། གཟུགས་མཐོང་བཞིན་ཧཱུྃ་དྲན་པར་བྱས་ལ། གཟུགས་འཛིན་
གྱི་ཤེས་པ་ནང་དུ་ལྡོག་པའི་ཚེ་ཨོཾ་དང་། དེ་ནས་ཡུལ་གཞན་ལ་མ་ཞུགས་པའི་ཚེ་ཨཱཿདྲན་པར་བྱ། དེ་བཞིན་དུ་རྣམ་པར་རྒྱུ་བ་ལ་སོགས་སྒྲ་
དང་དྲི་རོ་རེག་ལ་འཇུག་ལྡོག་ཀྱང་འབྲུ་གསུམ་དུ་དྲན་པས། རྡོ་རྗེའི་བཟླས་པ་དུ་མ་དུས་གཅིག་ལ་ཟིན་པ་དང་། སྣང་གྲགས་ཐམས་ཅད་དག་
པ་རབ་འབྱམས་སུ་རང་གྲོལ་བའི་གནད་ཐུན་མོང་མ་ཡིན་པ་སྟེ། དགོངས་པ་ལུང་སྟོན་ལས། རླུང་རྣམས་ཕྲ་བའི་གཟུགས་ཀྱིས་ནི། །

༄༅། །ཤེས་དང་ལྡན་ཅིག་འདྲེས་གྱུར་ཏེ། །དབང་པོའི་ལམ་ནས་བྱུང་ནས་ནི། །ཡུལ་རྣམས་ལ་ནི་འཇུག་པར་བྱེད། །ཅེས་
སོ༑ །དེ་ལྟར་བྱས་པས་ཡོན་ཏན་མཐའ་ཡས་པ་སྟེ། སྡོམ་འབྱུང་ལས། བདེ་གཤེགས་གཅིག་སྒྲུབ་ཀུན་གྱི་ངང་། །དུས་གསུམ་རྒྱལ་བའི་
སྙིང་པོ་རྫོགས། །ཞེས་སོ། །དེས་ཆོས་ཐུན་གསུམ་པའོ།། ༈ །།སྤྱི་དོན་གཉིས་པ་དངོས་གཞི་ལ། ལམ་བསྒོ་ཚུལ་དང་།
ཡོན་ཏན་སྐྱེས་ཚུལ་ལོ། །དང་པོ་ལ། རྩ་ཡེ་ཤེས་དྲྭ་བའི་གདམས་པ། རླུང་རིན་ཆེན་འོད་འཕྲོའི་མན་ངག །གཏུམ་མོ་རྣལ་འབྱོར་དུ་བྱ་བ། 
ཁམས་བདེ་ཆེན་རྒྱལ་མོའི་ཉམས་ལེན་བསྟན་པའོ། །དང་པོ་རྩ་ཡེ་ཤེས་དྲྭ་བའི་གདམས་པ་སྟོན་པ་ལ། རྣམ་བཞག་སྤྱིར་བཤད་པ་དང་། 
སྒོམ་ཚུལ་བྱེ་བྲག་ཏུ་བཤད་པའོ། །དང་པོ་རྩའི་རྣམ་བཞག་སྤྱིར་བཤད་པ་ནི། སྒྱུ་འཕྲུལ་སྙིང་པོ་བཀོད་པའི་རྒྱུད་ལས། སྲོག་ཤིང་གསུམ་

དང་འཁོར་ལོ་བཞི། །ཞེས་པས། དང་པོ་སྲོག་ཤིང་གསུམ་ནི། སྲོག་འཛིན་གྱི་རྩ་ཨ་ཝ་དྷཱུ་ཏཱི་ཡར་སྣ་སྤྱི་བོའི་གཙུག་གི་ཤ་རུས་བར་དུ་
ཟུག་པ། མར་སྣ་ལྟེ་འོག་སྤུ་ན་གུ་མེ་འཁོར་གྱི་ཐད་དུ་ཟུག་པ་ཁང་སྟོང་གི་ཀ་བ་ལྟར་ཡོད་དེ། ཕྱག་རྒྱ་ཆེན་པོ་ཐིག་ལེ་ཁ་སྦྱོར་གྱི་རྒྱུད་
ལས༑ སྲོག་རྩ་ཁོག་པའི་དབུས་ན་གནས། །སུམ་ཅུ་རྩ་གཉིས་མདངས་དང་ལྡན། །ཞེས་སོ། །དབུ་མ་རང་གི་ངོ་བོ་ནི། ཆུ་ཤིང་གི་སྡོང་
པོ་ལྟར་དྲང་བ། པདྨའི་འདབ་མ་ལྟར་སྲབ་པ། ཏིལ་མར་གྱི་མར་མེ་ལྟར་གསལ་བ། རྒྱ་ཚོས་ཀྱི་ཁུ་བ་ལྟར་སྣུམ་པ་སྟེ། ཆོས་བཞི་
ལྡན་ཁ་དོག་སྔོ་སྐྱའི་བདག་ཉིད་ཅན་གྱི་ལྟེ་འོག་མན་ཆད་ཡལ་ག་ཕྲ་མོའི་རྩ་གཉིས་བྱུང་བའི་གཅིག་མདུན་ཕྱོགས་ནས་ཟུག་པ་རྩ་ཁ་ཁ་མུ་ཁ་སྟེ་
རྡོ་རྗེ་པདྨའི་རྩེ་མོར་ཟུག་སྟེ་ཐིག་ལེ་འབབ། འདི་ལ་རྒྱུད་ལས། དུང་ཅན་འབབ་ཞེས། དཀར་ཆ་འབབ་པ་དང་། རྒྱབ་ཕྱོགས་སུ་ཟུག་པ་

༄༅། །ནི་དུས་ཀྱི་མེ་སྟེ་བཤང་གཅི་འཁོར་བས་མུན་པ་འབབ་ཅེས་བྱ་སྟེ། བདེ་མཆོག་སྡོམ་འབྱུང་ལས། སྙིང་གའི་ཆུ་སྐྱེས་དབུས་སོན་
བ༑ །ཆུ་ཤིང་མེ་ཏོག་ལྟར་སྟོང་པ། །དྷ་ནུ་འཕྱངས་ཤིང་འོག་ཏུ་བལྟས། །བར་སྣང་མར་མེ་ལྟ་བུས་བརྒྱན། །དེ་འོག་བྱང་སེམས་མཉམ་འབབ་
པ༑ །ཨ་ཝ་དྷཱུ་ཏཱི་ཞེས་བྱ་སྟེ། །ལྷན་ཅིག་སྐྱེས་སྟེར་བྱེད་པའོ། །ཞེས་སོ། །འདི་ལ་ཁ་ཅིག་ཐབས་ཀྱི་དབུ་མ་གཞུང་པ། ཤེས་རབ་ཀྱི་དབུ་མ་
སྲོག་པ་རྩ་ཡིན་ལ། ཟུང་འཇུག་གི་དབུ་མ་ལུས་དབུས་སུ་གནས་པ་ལམ་བསྒོམ་པའི་དུས་སུ་ངེས་པར་ཡོད་ལ། འཆི་བའི་ཚེ་ན་མི་སྣང་སྟེ། ཕྱག་
ཐིག་ལས། ཕྲ་བའི་ཕྲ་བ་ཡན་ལག་མཆོག །ཕྱི་རོལ་མ་ཡིན་ནང་མ་ཡིན། །ཞེས་པས་སོ། །ཞེས་བཞེད་དོ། །དེ་ལྟར་གྱི་དབུ་མའི་གཡས་སུ་
རོ་མ་དམར་མོ། །གཡོན་དུ་རྐྱང་མ་དཀར་མོ་གཉིས་གནས་ཏེ། ཀྱེ་རྡོ་རྗེ་ལས། རོ་མ་གཡས་ལ་རྐྱང་མ་གཡོན། །ཀུན་དྷར་མ་ནི་དབུས་ན་གནས། །

ཞེས་སོ། །རོ་རྐྱང་དེའི་ཡར་སྣེའི་རྩེ་སྣ་བུག་གཡས་གཡོན་དུ་ཟུག་སྟེ། སྨིནམཚམས་ནས་དབུ་མའི་རྩེ་མོ་དང་སུམ་གཤིབ་ཀྱི་ཚུལ་དུ་སོང་བ། མར་
སྣེ་གཉིས་ལྟེ་འོག་གི་དབུ་མའི་ནང་དུ་ཞུགས་པ་ནི་ཡི་གེ་ཆའི་དབྱིབས་ཅན་དུ་སྣང་བའི་རྩེ་མོ་རྐྱང་མ་དབུས་སུ་སོང་སྟེ་དྲི་ཆུ། རོ་མ་གཡོན་དུ་སོང་སྟེ་
ཁྲག་དང་དྲི་ཆུ་འབྱིན་སྡོམ་བྱེད་པར་བཤད་དོ། །འདི་གཉིས་ཀྱིས་དབུ་མར་མདུད་པ་ཉེར་གཅིག་བྱས་པའི་སྦྱོང་གཞི་སྦྱོང་བྱེད་དང་འབྲེལ་བའི་
འཁོར་ལོའི་རྩ་འདབ་དང་བཅས་པ་བྱུང་བས། རྩ་གསུམ་པོ་དེའི། རོ་མ་ནི་ཀུན་ཁྱབ་ཀྱི་དུས་ན་འབྱུང་བ་ཆུས་བསྐྱེད། རྐྱང་མ་སས་བསྐྱེད། 
ཀུན་དྷར་མ་རླུང་གིས་བསྐྱེད་ལ། རླུང་གི་དྭངས་མའི་མེ་ལས། དབུ་མའི་ནང་ན་ཡེ་ཤེས་ཀྱི་འོད་རྩ་ཀ་ཏི་ཤེལ་གྱི་སྦུ་གུ་ཅན་ཞེས་བྱ་བ་ཤིན་ཏུ་
དྭངས་ཤིང་གསལ་བ་ཡེ་ཤེས་ཆེན་པོ་འོད་གསལ་ཀྱི་ཐིག་ལེ་རྒྱུ་བ་དང་རྩ་བཞིར་ཨ་ཏིའི་ལུགས་ལ་བཞེད་དེ། ཐལ་འགྱུར་ལས། རོ་མ་རྐྱང་མ་

༄༅། །ཀུན་དྷར་མ། །ཀ་ཏི་ཤེལ་གྱི་སྦུ་གུ་ཅན། །ཡེ་ཤེས་དབུ་མའི་ནང་ན་གནས། །ཞེས་སོ། །དེའང་སྔ་མ་གསུམ་ཀུན་རྫོབ་དང་། ཕྱི་
མ་འདི་དོན་དམ་གྱི་རྩ་ཡིན། ཀུན་རྫོབ་གསུམ་པོས་ཁམས་དཀར་དམར་དང་རླུང་འགྱུ་ཞིང་འབབ་པའི་རྩ་ཐམས་ཅད་བསྐྱེད་ཅིང་། རྩ་དེ་གསུམ་གྱི་ནང་
ན་སྐུ་གསུམ་གྱིས་བོན་འབྲུ་གསུམ་གནས་པས། ཕྱི་ལྟར་ལུས་ངག་ཡིད་གསུམ་གྱི་རྟེན་བྱེད། ནང་དུ་འདོད་ཆགས་ཞེ་སྡང་གཏི་མུག་གསུམ་གྱི་
རྟེན་བྱེད། དོན་དམ་པའི་དུས་ན་སྤྱིར་ཐམས་ཅད་ཡེ་ཤེས་ལས་གྲུབ་ཀྱང་། ཁྱད་པར་རོ་མ་ཐབས་ཀྱི་རང་བཞིན། རྐྱང་མ་ཤེས་རབ་ཀྱི་རང་བཞིན། 
དབུ་མ་གཉིས་སུ་མེད་པའི་རང་བཞིན་དུ་གྲུབ་ཅིང་། རྣལ་འབྱོར་པས་ཐབས་ཀྱིས་གཙུན་པས་བདེ་གསལ་མི་རྟོག་པ་གསུམ་གྱི་རྟེན་བྱེད། གསང་
བ་འབྲས་བུའི་དུས་ན། དབུ་མས་ཆོས་སྐུ། རོ་མས་ལོངས་སྐུ་དང་སྤྲུལ་སྐུ། རྐྱང་མས་བདེ་བ་ཆེན་པོ་འོད་གསལ་ནམ་མཁའི་མཐའ་ཁྱབ་པའི་

རྟེན་བྱེད་དོ། །གཉིས་པ་འཁོར་ལོ་ནི། སྤྱིར་རྒྱུད་སྡེ་སོ་སོའི་དགོངས་པ། ཐིག་ལེ་ཉག་གཅིག་གི་དབང་དུ་བྱས་ནས། སྙིང་ག་ཡེ་ཤེས་ཀྱི་སྒྲོན་
མའི་རྩ་འདབ་འཁོར་ལོ་གཅིག་ཏུ་བསྟན་པ་དང་། ཞི་ཁྲོ་གཉིས་ཀྱི་འོད་མདངས་ལ་བརྟེན་ནས་ཙིཏྟ་དུང་ཁང་གི་ནང་ན་ཐབས་ཤེས་རབ་ཀྱི་འཁོར་ལོ་
གཉིས་སུ་བསྟན་པ་དང་། སྐུ་གསུམ་བདེ་ཆེན་གྱི་དབང་དུ་བྱས་ནས་འཁོར་ལོ་གསུམ་དུ་བསྟན་པ་དང་། སྐུ་དང་ཡེ་ཤེས་དགའ་བཞི་དང་སྐད་
ཅིག་མ་བཞིའི་རིམ་པས་འཁོར་ལོ་བཞིར་བསྟན་པ་དང་། འབྱུང་བ་དང་། ཉོན་མོངས་པ་དང་། ཡེ་ཤེས་དང་། རིགས་དང་། སྐུ་དང་
མཁའ་འགྲོའི་རིམ་པས་འཁོར་ལོ་ལྔར་བསྟན་པ་དང་། འགྲོ་བ་དང་དེ་འདུལ་བྱེད་སྟོན་པའི་བྱེ་བྲག་གིས་གཙུག་ཏོར་ཆེན་པོ་ལ་སོགས་པའི་རྩ་
འཁོར་ལོ་དྲུག་དང་། ཡང་དཔྲལ་བ་ལྷན་ཅིག་སྐྱེས་པའི་འཁོར་ལོའམ་དབུ་མ་ཆོས་ཀྱི་འཁོར་ལོ་བདུན་བརྩེགས་སུ་བསྟན་པ་སྟེ་རྣམ་གྲངས་མང་དུ་

༄༅། །གསུང་ཀྱང་། འདིར་འཁོར་ལོ་ལྔའི་རིམ་པས་ངེས་པ་བྱེད་དོ། །དེ་ལ་ཐོག་མར་སྤྱི་བོ་ནི་སྐུའི་འཁོར་ལོའམ། བདེ་བ་ཆེན་
པོའི་རྟེན་ཧཾ་ཡིག་རྟག་ཏུ་བཞུགས་པས་བདེ་ཆེན་རྩེ་མོ་རྣམ་བཀོད་ཀྱི་འཁོར་ལོར་ཆུའི་དྭངས་མ་ལས་གྲུབ་པའི་རྩ་འདབ་སོ་གཉིས་ལས་གྱེས་པའི་སུམ་བརྒྱ་
དྲུག་ཅུ་སྟེ། རྩ་གནས་རིན་ཆེན་འཁོར་ལོ་ལས། སྤྱི་གཙུག་བདེ་བའི་འཁོར་ལོ་ལས། །ཤིན་ཏུ་ཆེ་བའི་རྩ་རྣམས་ནི། །སུམ་བརྒྱ་དྲུག་ཅུ་ཐམ་པ་
སྟེ༑ ཞེས་སོ། །གཉིས་པ་མགྲིན་པར་ཆོས་སམ་རོ་དྲུག་ལ་ལོངས་སྤྱོད་པས་རོ་འདུས་ལོངས་སྤྱོད་ཀྱི་འཁོར་ལོར་སའི་དྭངས་མ་ལས་གཙོ་
ཆེར་གྲུབ་པའི་རྩ་འདབ་བཅུ་དྲུག་སྟེ། རྒྱ་མཚོ་ལས། སྒྲ་དབྱངས་གསུང་གི་དཀྱིལ་འཁོར་དུ། །བརྗོད་པའི་སྒྲ་ནི་སྣ་ཚོགས་པ། །མ་ལུས་པར་
ནི་རང་སྣང་བ། །གསུང་གི་ཕྱག་རྒྱར་ངེས་པའོ། །ཞེས་དང་། བདེ་བའི་འཁོར་ལོ་ལས། ས་བྷ་ཏ་ཡི་ཙཀྲ་ནི། །འདབ་མ་བཅུ་དྲུག་དང་ལྡན་

ཏེ༑ །ཞེས་སོ། །གསུམ་པ་སྙིང་གར་ཐུགས་སམ་སྙིང་པོ་འོད་གསལ་ཆོས་ཀྱི་སྐུ་འཆར་བའི་གནས་ཡིན་པས་དྲན་པ་རྣམ་བཀོད་ཆོས་ཀྱི་འཁོར་
ལོར༑ ནང་གི་ནམ་མཁའ་རྣམ་པར་དག་པའི་གདངས་ལས་འབྱུང་བཞི་འདུས་པའི་རྩ་འདབ་བརྒྱད་ལས་གྱེས་པ་སུམ་ཅུ་རྩ་གཉིས་ཏེ། དེ་ཉིད་
ལས༑ ཆོས་ཀྱི་འཁོར་ལོའི་རྩ་རྣམས་ནི། །འདབ་མ་སུམ་ཅུ་རྩ་གཉིས་ལས། །ལས་དང་ཡེ་ཤེས་གནས་པའི་རྩ། །འདི་དག་རྣམས་སུ་
ཤེས་པར་བྱ། །ཞེས་སོགས་སོ། །བཞི་པ་ལྟེ་བར་ནི། ལུས་ཐོག་མར་བསྐྱེད་པ་དང་སྤྲུལ་པའི་གནས་སམ། ལུས་སྣང་བ་འདོད་ཁམས། 
ངག་ཕྱེད་སྣང་གཟུགས་ཁམས། ཡིད་མི་སྣང་བ་གཟུགས་མེད་ཁམས་ཅེས་བཏགས་པའི་རླུང་སེམས་ཐམས་ཅད་ལ་ཁྱབ་པས་བསྐྱེད་བྱེད་
སྤྲུལ་པའི་འཁོར་ལོར་མེའི་དངས་མ་ལས་གཙོ་ཆེར་གྲུབ་པའི་རྩ་འདབ་དྲུག་ཅུ་རྩ་བཞི་སྟེ། དབང་གི་གལ་པོ་ལས། བཅུ་དྲུག་གཅིག་དང་

༄༅། །བཞིར་གྱེས་པ། །ཁམས་གསུམ་ཁྱབ་པ་སྤྲུལ་སྐུའོ། །ཞེས་སོ། ལྔ་པ་གསང་གནས་ནི་དེར་ཐིག་ལེ་བབས་པས་བདེ་
བ་མྱོང་བའི་ཕྱིར་བདེ་སྐྱོང་གི་འཁོར་ལོ་ཞེས་བྱ། དེ་རླུང་གི་དངས་མ་ལས་གཙོ་ཆེར་གྲུབ་པས་རྩ་འདབ་ཉེར་བརྒྱད་དེ། ཁྲིད་གཞུང་ཆོས་ཉིད་འཁོར་
ལོ་ལས། །བདེ་སྐྱོང་འཁོར་ལོ་ཉི་ཤུ་རྩ་བརྒྱད་གནས༔ ཞེས་སོ། །རྩ་འདབ་རྣམས་ཀྱང་ཐ་མལ་དུ། སྤྱི་བོར་གདུགས་ཕུབ་པ་ལྟ་བུ། 
མགྲིན་པར་སྦྲུལ་ཆུན་གཅུས་པ། སྙིང་གར་གྲུ་གུ་བསྒྲིལ་བ། ལྟེ་བར་བ་ཐག་བརྒྱངས་པ། གསང་གནས་སུ་ལྗོན་ཤིང་རྒྱས་པ་ལྟ་བུའི་ཚུལ་
དུ་ཡིན་པར་གསུངས་ཀྱང་། ལམ་དུས་སུ་གདུགས་ཀྱི་རྩིབས་མ་བརྒྱངས་པ་ལྟ་བུར་སྒོམ་དགོས་ཏེ། ཆོས་ཉིད་འཁོར་ལོ་ལས། བདེ་
ཆེན་འཁོར་ལོ་སུམ་བརྒྱ་དྲུག་ཅུ་སྟེ༔ འདི་ནི་གདུགས་ཀྱི་ཚུལ་དུ་གྲུབ་པ་ལ༔ འཁོར་ལོ་བཞི་པོ་གདུགས་འདེགས་ཚུལ་དུ་གནས༔ ཞེས་སོ། །

འཁོར་ལོའི་ཁ་དོག་ཀྱང་། སྤྱི་བོའི་རྩ་འཁོར་དཀར་པོ། མགྲིན་པ་དམར་པོ། སྙིང་གར་མཐིང་ག །ལྟེ་བ་སེར་པོ། གསང་གནས་འཁོར་
ལོ་ཁ་དོག་ལྗང་གུའི་བདག་ཉིད་དོ། །འདི་རྣམས་ལ་འཁོར་ལོ་ཞེས་བརྗོད་པ་ནི། སྦུབས་སྟོང་ལྟེ་བ་དང་དེའི་མུ་ཁྱུད་དང་། རྩ་འདབ་རྩིབས་རྩེ་
དང་༑ དེ་དང་དེར་བྱེད་པ་བཅིངས་པས་རྟོག་པ་གཅོད་པའི་ཕྱིར། འཁོར་ལོ་དང་བྱེད་ལས་དང་དབྱིབས་སོགས་མཚུངས་པས་ཀྱང་དེ་ལྟར་
བཤད་དོ། །རྩ་དེ་དག་ལས་ཀྱང་ཕྱེ་ན། མངལ་དུ་ལུས་ཆགས་ཏེ་བདུན་ཕྲག་བཞི་འདས་ནས་མངལ་དུ་ཟླ་བ་བརྒྱད་དང་། ཕྱི་རོལ་གྱི་བཞི་
སྟེ་ཟླ་བ་བཅུ་གཉིས་ཀྱི་བར། ཞག་རེ་བཞིན་རྩ་གཉིས་བརྒྱ་རེ་ཆགས་པས། རོ་རྐྱང་དབུ་གསུམ་གྱི་རིགས་འཛིན་པའི་རྩ་སྟོང་ཕྲག་ཉི་ཤུ་རྩ་བཞི་
པ༑ ཚོ་གསུམ་ལ་སྟོང་ཕྲག་བདུན་ཅུ་རྩ་གཉིས་ཏེ། སྡོམ་འབྱུང་ལས། ལུས་ཀྱི་རྗེས་སུ་འགྲོ་བའི་རྩ། །སྟོང་ཕྲག་བདུན་ཅུ་རྩ་གཉིས་

༄༅། །བརྗོད༑ །ཅེས་སོ། །དེ་རྣམས་ལས་གྱེས་པ་ནི་བསམ་གྱིས་མི་ཁྱབ་སྟེ། བ་སྤུའི་གྲང་ཇི་སྙེད་པའི་རྩའི་གྲངས་ཀྱང་དེ་སྙེད་
དོ༑ །འདི་ལ་བདེ་བའི་འཁོར་ལོ་ལས། རྩ་འཁོར་ལོ་བཞིའི་དབང་དུ་མཛད་ནས། ལྟེ་བའི་འཁོར་ལོ་ལས་ཡལ་ག་ནང་རྩ། ཉིས་སྟོང་བཞི་
བརྒྱ་དང་སོ་གཉིས། སྙིང་གའི་རྩ་འཁོར་ལས། ནང་རྩ་ཡལ་ག །སྟོང་དང་དགུ་བརྒྱ། མགྲིན་པའི་འཁོར་ལོ་ནས། གྱེས་པའི་ནང་རྩ་
སུམ་བརྒྱ་བཞི་བཅུ། སྤྱི་བོ་བདེ་ཆེན་འཁོར་ལོའི་རྩ་འདབ་ལས། ཡལ་ག་ནང་རྩ། ཉིས་སྟོང་རྩ་དགུ་དང་། དེ་དག་ལས་གྱེས་པའི་ཕྱི་རྩའི་
རྣམ་གྲངས་གྱེས་ཚུལ་དང་བཅས་པ་ཤིན་ཏུ་མང་པོར་གསུངས་སོ། །མདོར་ན་དེ་དག་ལས་རྣལ་འབྱོར་པས་ཤེས་པར་བྱ་བའི་རྩ་སྟོང་ཕྲག་བདུན་
ཅུ་རྩ་གཉིས་དང་། དེ་རྣམས་ཀྱི་གཙོ་བོར་གྱུར་པ་འཁོར་ལོ་ལྔ་རྣམས་ཡིན་ནོ། །དེའང་འཁོར་ལོ་ལྔས་རླུང་སེམས་ཀྱི་དངས་མ་རྣམས་འཛིན་

ཅིང་༑ སྙིགས་མའི་ནད་སྐྱེད་པར་བྱེད་དེ། དཔྲལ་བས་བད་ཀན། མགྲིན་པ་དང་སྙིང་གིས་མཁྲིས་ནད། ལྟེ་གསང་གི་ཕྱི་སྐོར་གྱིས་རླུང་
ནད༑ གསང་བའི་ནང་སྐོར་གྱིས་འདུས་པའི་ནད་བསྐྱེད་པར་གསུངས་སོ། །ཁྱད་པར་དུ་ལུས་དང་པོར་ཆགས་ཚེ་བར་དོའི་རྣམ་ཤེས་དང་པོ་གང་དུ་
ཞུགས་པའི་ཁུ་ཁྲག་གི་ཆ་དེ་ནི་སྙིང་གཡིན་ལ། མཐར་འཆི་བའི་ཚེ་ནའང་རླུང་སེམས་ཐམས་ཅད་དེར་འདུས་ཤིང་ཐིམ་སྟེ། འཆི་བ་ཡིན་པའི་གནད་
ཀྱིས་དེང་སང་ལམ་བསྒོམ་པའི་ཚེ་ནའང་། སྙིང་གར་གནད་དུ་བསྣུན་པས་འཆི་རིམ་བཞིན་དུ་ལམ་གྱི་འོད་གསར་འཆར་བ་ཡིན་ནོ། །རྩ་འཁོར་
ཆགས་པའི་དབང་དུ། དང་པོ་ལྟེ་བའི་རྩ་འཁོར་ཆགས་ནས། དེ་ལས་འཁོར་ལོ་གཞན་རྣམས་ཡར་མར་དུ་འཕྲོས་ཏེ་ཆགས་པ་ཡིན་ལ། དེས་
ན་ལུས་ལ་རགས་པ། ཕྲ་བ། ཤིན་ཏུ་ཕྲ་བ་གསུམ་ལས། རགས་པ་ལུས་གནད་ལ་བརྟེན་ནས། ཕྲ་བ་འདིར་བཤད་པའི་རྩ་འཁོར་རྣམས་

༄༅། །ལ་གནད་དུ་བསྣུན་པས། ཤིན་ཏུ་ཕྲ་བ་ཟུང་འཇུག་གཉུག་མ་ཡེ་ཤེས་ཀྱི་རྩ་དྭངས་མའི་ཡོན་ཏན་མངོན་དུ་བྱེད་པའོ། །ཤིན་ཏུ་ཕྲ་
བའི་རྩ་ལ། རྒྱུད་སྒྲོན་མ་འབར་བ་ལས་གསུམ་དུ་གསུངས་ཏེ། འབྱུང་བ་འདུས་པ་རླུང་གི་དྭངས་མ་ལས། རྩ་བ་མན་གྱི་རྭ་འདྲ་དང་། ཡེ་
ཤེས་འདུས་པ་འོད་རྩ་དྭངས་པས་ཡེ་ཤེས་ཀྱི་ཁ་དོག་འཛིན་ཞིང་འཁྲུལ་སྣང་མི་འཛིན་པོ་དང་། དང་པོ་འདུས་པ་དབང་ལྔའི་དྭངས་མ་མིག་གི་ཨ་
འབྲས་དཀྱིལ་ན་དབང་རྟེན་དྭངས་བ་གཟུགས་མཐོང་བྱེད་དུ་སྐྱེད་པས་འཁྲུལ་སྣང་མཐོང་ཞིང་ཡེ་ཤེས་མི་མཐོང་བ་དང་གསུམ་མོ། །འདི་གསུམ་གྱི་
ཡེ་ཤེས་འདུས་པས་སྒྲོན་མ་དངོས་མཐོང་ལ། གཞན་གཉིས་རྟེན་བྱེད་པའི་ཆས་བཏགས་པའོ། །གཉིས་པ་བསྒོམ་ཚུལ་བྱེ་བྲག་ཏུ་བཤད་པ་ལ། 
རིག་ལྡན་གྱི་གཞི་བཟུང་བ་དང་། དཔག་བསམ་གྱི་ཤིང་འཛུགས་པའི་གདམས་པའོ། །དང་པོ་ནི་ལྷ་བསྐྱེད་པ་ལ་མཁས་པ་མེ་ལོང་ནང་གི་

གཟུགས་བརྙན་ལྟ་བུ་སྟེ། །ལུས་ཆོས་བདུན་དང་། རླུང་སྦྱོར་བ་བཞི་ལྡན་དང་ལྡན་པས། ཡིད་དམིགས། སྭ་བྷཱ་ཝ་སོགས་ཀྱིས་སྦྱངས་
བས༑ རྟེན་དང་བརྟེན་པ་ཐམས་ཅད་ཐ་མལ་གྱི་འཁྲུལ་ཞེན་མ་ལུས་པ་དགག་ཅིང་། དངོས་འཛིན་ཡིད་རྩོལ་གྱི་སྤྲོས་པ་ཐམས་ཅད་ཆོས་
ཉིད་ཀྱི་དག་པའམ། སྔགས་ཀྱིས་དག་པར་བསམ་ལ། ནམ་མཁའ་ས་གཞི་ཆོས་འབྱུང་གི་དབུས་སུ་པདྨ་དམར་པོ་འདབ་སྟོང་རྒྱས་པའི་
ཟེའུ་འབྲུར་ཟླ་ཉིའི་དཀྱིལ་འཁོར་གྱི་སྟེང་དུ། བམ་རོ་སེར་པོ་མགོ་གཡས་སུ་བསྟན་པ་སྒུར་ཐབས་སུ་གནས་པའི་གདན་ལ། རྣམ་ཤེས་ཀྱི་
ངོ་བོ་ཨཱཿདམར་པོ་ཚེག་དྲག་དང་བཅས་པ་གསལ། དེ་ལས་འོད་ཟེར་སྤྲོ་བསྡུས་དོན་གཉིས་བྱས་ཏེ། ཡོངས་སུ་གྱུར་པ་ལས། རྡོ་རྗེ་རྣལ་
འབྱོར་མ་དམར་གསལ་མདངས་ལྡན། ནུ་མ་ཟུང་རྒྱས་ཤིང་ཁྲོ་ཆགས་བརྗིད་པའི་ཉམས་ལྡན། དབུ་གཙུག་ཏུ་ཕག་ཞལ་ནག་པོ་ངུར་སྒྲ་སྒྲོགས་

༄༅། །པ༑ སྐུ་ལ་དར་དང་རུས་པ་རིན་པོ་ཆེས་མཛེས་པར་བརྒྱན་ཅིང་། གཟིག་ཤམ་དང་མགོ་ཕྲེང་སོགས་ཆས་རྣམས་དུ་མས་
ཀླུབས་པ། ཕྱག་གཡས་རྡོ་རྗེའི་གྲི་གུག་ནམ་མཁའ་ལ་འཕྱར་ཞིང་། གཡོན་པས་ཐོད་ཁྲག་ཐུགས་ཀར་གཏད་པ། གྲུ་མོ་ན་ཁ་ཊྭཱྃ་ཀ་འཛིན་པ། 
ཞབས་གཡས་བསྐུམ་པའི་རྟིང་པ་བྷ་ག་ལ་གཏད་ཅིང་། གཡོན་བརྐྱང་བ་བམ་རོའི་སྙིང་གར་བརྫིས་པ། རང་འོད་མེ་དཔུང་འབར་བའི་ཀློང་ན་
བགེགས་དཔུང་ཟིལ་གྱིས་གནོན་པའི་བདག་ཉིད་དུ་བསམ། དེའང་ཕྱི་གསལ་ནང་གསལ་སྣང་སྟོང་ཆུ་ཟླ་འཇའ་ཚོན་བཞིན་ལམ་དུ་ཁྱེར་ལ། རླུང་
ཁུག་གཅིག་བྱའོ། །གཉིས་པ་ནི། ནང་རྩ་ཡི་སྟོང་ར་སྟེ། དེ་ལྟ་བུའི་སྐུ་སྣང་ལ་རང་བཞིན་མེད་པའི་དབུས་དྲང་པོ་ནས་རྩ་དབུ་མ་ཨ་ཝ་དྷཱུ་ཏཱི་
སྔོ་སྐྱ་ཡར་སྣེ་སྤྱི་གཙུག་དང་། མར་སྣེ་ལྟེ་འོག་ཏུ་ཟུག་པ། དྲང་བ། སྲབ་པ། གསལ་བ། སྣུམ་པ་སྟེ་མཚན་ཉིད་བཞི་ལྡན་དུ་གསལ་

གདབ༑ དེ་ཉིད་ཀྱང་ཤིན་ཏུ་ཕྲ་བ་གཡག་རྔའི་ཉག་མ་གཅིག་ཙམ་དུ་བསྒོམས་ལ། དེ་ཇེ་ཆེར་སོང་ནས་མདའ་སྨྱུག་ཙམ་དང་། དེ་ནས་སྦ་ལྕག་
འབྲིང་པོ་ཙམ་དང་། དེ་ན་ཤུ་གུ་ཙམ། དེ་ནས་ལུས་ཧྲིལ་པོ་ཙམ་དུ་སོང་། དེའང་ཆེས་ཆེར་སོང་ནས། མཐར་དབུ་མས་གར་ཁྱབ་ནམ་
མཁས་ཁྱབ། ནམ་མཁས་གར་ཁྱབ་དབུ་མས་ཁྱབ་པར་བསམ། སླར་ཡང་ཇེ་ཕྲར་སོང་ནས་སྦ་ལྕག་ཙམ་དུ་བསྒོམ། དེའི་གཡས་སུ་རོ་
མ་དམར་མོ། །གཡོན་དུ་རྐྱང་མ་དཀར་མོ་གཉིས། ཡར་སྣེ་སྣ་བུག་དང་། མར་སྣེ་ཡི་གེ་ཆའི་དབྱིབས་ཅན་གྱིས་དབུ་མའི་ནང་དུ་སོང་བ། 
རྩ་གསུམ་པོ་དེ་བསྐྱེད་པ་རང་ལུས་ཙམ་ལ། དབུ་མ་མདའ་སྨྱུག་ཙམ་དང་། རོ་རྐྱང་གཉིས་གྲོ་སོག་ཙམ་གསུངས་ཤིང་། དེའི་རིགས་
འགྲེས་ཀྱི། དེ་གསུམ་ལས་གྱེས་པའི་རྩ་འདབ་ཀྱང་། སྤྱི་བོར་རྩེ་མོ་རྣམ་བཀོད་ཀྱི་འཁོར་ལོ་རྩ་འདབ་སུམ་བརྒྱ་དྲུག་ཅུ་ཆུའི་རང་བཞིན་

དཀར་པོ། མགྲིན་པ་རོ་འདུས་ཀྱི་འཁོར་ལོ་རྩ་འདབ་བཅུ་དྲུག །མེའི་རང་བཞིན་དམར་པོ། སྙིང་ག་དྲན་པ་རྣམ་བཀོད་ཀྱི་འཁོར་
ལོ་སུམ་ཅུ་རྩ་གཉིས། ནམ་མཁའི་ཁམས་མཐིང་ག །ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི། སའི་རང་བཞིན་སེར་པོ། གསང་
གནས་བདེ་སྐྱོང་འཁོར་ལོ་ཉི་ཤུ་རྩ་བརྒྱད། རླུང་གི་རང་བཞིན་ལྗང་གུ། ཐམས་ཅད་ཀྱང་གདུགས་ཀྱི་རྩིབས་མ་བརྒྱངས་པ་ལྟ་བུ་ལ། ངོ་བོ་སྣང་
ལ་རང་བཞིན་མེད་པར་བསྒོམ་ལ། རླུང་མི་ཐུབ་པ་ན་སང་སྒྲ་དང་བཅས་ཏེ་འབུད་དོ། །དེས་ཆོས་ཐུན་བཞི་པའོ།། ༈ །།གཉིས་པ་
རླུང་རིན་ཆེན་འོད་འཕྲོའི་མན་ངག་ལ། རྣམ་བཞག་སྤྱིར་བཤད་པ་དང་། བསྒོམ་ཚུལ་བྱེ་བྲག་ཏུ་བཤད་པའོ། །དང་པོ་ལ། ལས་ཀྱི་རླུང་དང་། 
ཡེ་ཤེས་ཀྱི་རླུང་དང་། ཇི་ལྟར་འགྱུ་བ་དང་གསུམ། དང་པོ་ལས་ཀྱི་རླུང་ནི། ཚོགས་བརྒྱད་བསྐྱོད་བྱེད་ཀྱི་རྟ་ཡིན་ཏེ། རྡོ་རྗེ་ཕྲེང་བ་ལས། འདི་

ནི་རླུང་ཁམས་ཆེན་པོ་སྟེ། །རྣམ་ཤེས་གསུམ་གྱི་བཞོན་པ་ཡིན། །ཞེས་སོ། །དབྱེ་ན། རྩ་བའི་རླུང་ལྔ་དང་། ཡན་ལག་གི་རླུང་ལྔ། དང་
པོ་ལ། གྱེན་རྒྱུ། ཐུར་སེལ། མི་མཉམ། སྲོག་འཛིན། ཁྱབ་བྱེད་དོ། །དང་པོ་གྱེན་རྒྱུ་ནི། མེ་ཡི་ཁམས། ཁ་དོག་དམར་པོ། གནས་
ལྐོག་མ་སྟེ། སྙིང་ག་ཡན་ཆད། བྱེད་ལས་གཙོ་བོར་དབུགས་འབྱུང་རྔུབ་སྟེ། རླུང་རྣམས་ཕྱིར་རྒྱུ་བ་དང་ནང་དུ་འབབ་པ་དང་། བཟའ་
བཏུང་གི་བྱ་བ་དང་སྨྲ་བ་སོགས་སོ། །འདུ་ཤེས་ཀྱི་ཕུང་པོའི་རྟེན་བྱེད། གལ་ཏེ་ལོག་ན་སྟོད་ཀྱི་ནད་རྣམས་བསྐྱེད་དོ། །གཉིས་པ་ཐུར་
སེལ་རླུང་ནི། རླུང་གི་ཁམས། ཁ་དོག་ལྗང་གུ། གནས་གསང་བ་བྱེད་ལས། འོག་རླུང་དང་བཤང་གཅི་ཁྲག་དང་ཁུ་བ་འབྱིན་སྡོམ་བྱེད། 
འདུ་བྱེད་ཀྱི་རྟེན་དུ་གནས། ལོག་ན་སྨད་ཀྱི་ནད་བསྐྱེད། གསུམ་པ་མེ་མཉམ་ནི། སའི་ཁམས་ཁ་དོག་སེར་པོ། །གནས་ལྟེ་བ། བྱེད་

༄༅། །ལས་བཟའ་བཏུང་སོགས་ཞུ་ཞིང་མྱགས་ལ་དྭངས་སྙིགས་འབྱེད། ཁྲག་གི་དྭངས་མ་གཏུམ་མོའི་མེ་གནས་པས་དྲོད་བསྐྱེད། 
ཚོར་ཕུང་གི་རྟེན་བྱེད། ལོག་ན་འཕོ་བའི་ནད་སོགས་བསྐྱེད་དོ། །བཞི་པ་སྲོག་འཛིན་ནི། ཆུའི་ཁམས། ཁ་དོག་དཀར་པོ་ཤེལ་ལྟ་བུ། གནས་
སྙིང་ག །བྱེད་ལས་སྲོག་གནས་པ་དང་། དབང་པོའི་སྒོ་ནས་ཡུལ་ལ་རྒྱུ་བའི་ཡན་ལག་གི་རླུང་རྣམས་ཀྱི་གཞི་དང་། དེར་སྲོག་རྩོལ་བསྡམ་
པས་ཚེ་རིང་བའི་ལས་སོགས་བྱེད། རྣམ་ཤེས་ཀྱི་ཕུང་པོའི་རྟེན་བྱེད། ལོག་ན་སྨྱོ་འབོགས་རྒྱལ་ཞིང་འཆིའོ། །ལྔ་པ་ཁྱབ་བྱེད་ཀྱི་རླུང་ནི། ནམ་
མཁའི་ཁམས། ཁ་དོག་ནང་གི་རླུང་ཐམས་ཅད་ལ་ཁྱབ་པའི་འོད་ཟེར་ཅན། གནས་ལུས་ཀྱི་ཚིགས་སོགས་ཐམས་ཅད་ལ་ཁྱབ་པར་གནས། 
བྱེད་ལས་ལུས་གནས་པ་དང་། འཛིན་པ་དང་། འགྲོ་ལྡོག་འདུག་པའི་བྱ་བ་སྣ་ཚོགས་བྱེད། གཟུགས་ཀྱི་ཕུང་པོའི་རྟེན། ལོག་ན་ཞྭ་རེངས་

ཀྱི་ནད་སོགས་བསྐྱེད་དོ། །དེ་སྐད་དུ་རྡོ་རྗེ་སྒོའི་རྒྱུད་ལས། སྲོག་དང་ཐུར་དུ་སེལ་བ་དང་། །མེ་དང་མཉམ་དུ་གནས་པ་དང་། །གྱེན་དུ་རྒྱུ་
དང་ཁྱབ་བྱེད་དང་། །ཞེས་སོ། གཉིས་པ་ཡན་ལག་གི་རླུང་ནི། རྒྱུད་དེ་ཉིད་ལས། རྒྱུ་བ་རྣམ་པར་རྒྱུ་བ་དང་། །ཡང་དག་རྒྱུ་བ་རབ་ཏུ་
རྒྱུ༑ །ངེས་པར་རྒྱུ་བ་ཞེས་བྱའོ། །ཞེས་པས། རྒྱུ་བའི་གནས་མིག །རྣམ་པར་རྒྱུ་བའི་གནས་རྣ་བ། ཡང་དག་པར་རྒྱུ་བ་སྣ། རབ་ཏུ་
རྒྱུ་བ་ལྕེ་ལ། ངེས་པར་རྒྱུ་བ་ལུས་ཏེ། དབང་པོའི་ལམ་ནས་རགས་པར་མི་རྒྱུ་ཡང་གཟུགས་སོགས་མཐོང་བའི་བྱེད་ལས་ཅན་གྱི་ཤེས་པ་
དང་དབང་པོ་ལ་ས་སྙིང་སོགས་ཀྱི་རྒྱུ་བ་ཞེས་གསུངས་སོ། །འདི་ལ་དུས་ཀྱི་འཁོར་ལོ་ལས། ཀླུ་དང་རུས་སྦལ་རྩང་པ་དང་། །ལྷས་བྱིན་
དང་ནི་གཞུ་ལས་རྒྱལ། །ཞེས་དོན་ལྔ་ལ་གནས་པའི་རླུང་ལྔར་བཤད་དེ། ལྷས་བྱིན་ཞེས་བྱ་བའི་རླུང་སྙིང་ལ་གནས་པ། སྙིང་གི་དྭངས་མ་

༄༅། །མིག་སྟེ། དེ་ལ་གཟུགས་འཛིན་པ་ཞེས་བྱ་བའི་རླུང་རྒྱུ་ཞིང་གནས་ལ། དེ་བཞིན་དུ་གློ་བ་ལ་གཞུ་ལས་རྒྱལ། མཆིན་པ་
ལ་རུས་སྦལ། མཚེར་པ་ལ་རྩང་པ། མཁལ་མའམ་རྒྱུ་མ་ལ་ཀླུ་ཞེས་བྱ་བ་རྣམས་ཀྱང་རྣམ་པར་རྒྱུ་བ་ལ་སོགས་པའི་མིང་གི་རྣམ་གྲངས་སོ། །
གཉིས་པ་ཡེ་ཤེས་ཀྱི་རླུང་ལ་ངོ་བོ་དང་། དབྱེ་བ་གཉིས། དང་པོ་ངོ་བོ། རང་གི་གཉུག་མའི་ཤེས་པ་ངོ་བོ་རང་བཞིན་ཐུགས་རྗེའི་བདག་ཉིད་ཅན་
གང་ཡིན་པ་ནི་ཡེ་ཤེས་ཀྱི་རླུང་གི་བདག་ཉིད་དེ། ཕྱག་ཆེན་ཐིག་ལེ་ལས། གཟུང་དང་འཛིན་པ་རྣམ་པར་སྤངས། །རང་དངོས་བདེ་བ་ཆེན་པོ་ནི། །
ཡེ་ཤེས་རླུང་དུ་རབ་ཏུ་གྲགས། །དེ་ནི་ནམ་མཁའ་ཞེས་སུ་གྲགས། །ཞེས་སོ། །གཉིས་པ་དབྱེ་བ་ལ། ངོ་བོ་ལྔ་དང་། གདངས་ལྔ། དང་པོ་
ནི༑ ཡེ་ཤེས་ཀྱི་རང་བཞིན་ཀུན་ལ་ཁྱབ་ཅིང་མ་འདྲེས་ལ་གོས་པ་མེད་པ་ལ་སོགས་པའི་ཆ་ནས། ཤེས་རབ་ཡེ་ཤེས་ཀྱི་རླུང་དང་། སྟོབས་ཆེན་

གྱེན་རྒྱུ། ཐུར་སེལ། མེ་མཉམ་ཞེས་བྱ་བའོ། །གཉིས་པ་དེའི་གདངས་ཀུན་ལ་ཁྱབ་པ་དང་། གསལ་བ། རྩེ་གཅིག་ཏུ་ངར་ལྡན་དུ་
རྟོགས་པས་བརྫི་བར་མི་ནུས་པའི་ཆ་ནས། ཁྱབ་བྱེད། འབྱེད་བྱེད། སྲོག་འཛིན། མེ་མཉམ། སྙིང་རྗེ་མེད་པ་བསྐལ་པ་ལས་ཀྱི་
རླུང་ཞེས་བཏགས་པར་ཟད་དོ། །འདི་དག་ནི་ཡེ་ཤེས་ཀྱི་རླུང་གི་ངོ་བོའི་ཆོས་ཕྱེ་ལ། རྒྱུ་ཚུལ་དང་རྣལ་འབྱོར་པས་རྩོལ་བས་སྒྲུབ་པའི་རིམ་
པ་འོག་ནས་སྟོན་ཏོ། །གསུམ་པ་ཇི་ལྟར་རྒྱུ་བ་ལ། སྲོག་རྩོལ་དང་། དངོས་གཉིས། དང་པོ་ནི། ཕ་རྒྱུད་ཀྱི་དགོངས་པ་གཙོར་
བཏོན་པ་ལ། རླུང་ནང་དུ་འཇུག་པ་སྲོག་དང་། ཕྱི་རུ་རྒྱུ་བ་རྩོལ་བ་དང་། མ་རྒྱུད་ཀྱི་དགོངས་པ་གཙོར་བཏོན་ལས། སྣ་བུག་གཡས་
ནས་རྒྱུ་བ་སྲོག་དང་། གཡོན་ནས་རྒྱུ་བ་རྩོལ་བར་བཞེད་དེ། ཀློང་གསལ་ལས། ཕ་རྒྱུད་ལ་སོགས་སྐབས་འགའ་ནས། །ནང་དུ་

༄༅། །འཇུག་པ་སྲོག་ཡིན་ལ། །ཕྱི་རུ་རྒྱུ་བ་རྩོལ་བར་འདོད། །མ་རྒྱུད་ལ་སོགས་སྐབས་འགའ་ན། །གཡས་ནས་རྒྱུ་བ་སྲོག་ཡིན་
ལ༑ །གཡོན་ནས་རྒྱུ་བ་རྩོལ་བར་འདོད། །ཞེས་སོ། །གྲོལ་ཐིག་སོགས་ལས། རྒྱུན་གྱི་དབུགས་འབྱུང་རྔུབ་ལ་སྲོག་དང་། དབུ་མར་ཞུགས་
བ་འཆི་མེད་དུ་ཚུད་པ་རྩོལ་བར་གསུངས། སློབ་དཔོན་ཆེན་པོས། གཡོན་ནས་སྟེང་དུ་རྒྱུ་བ་སྲོག་དང་། གཡས་ནས་འོག་ཏུ་རྒྱུ་བ་རྩོལ་བར་
བཞེད་དོ། །གཉིས་པ་འགྱུ་བ་དངོས་ལ། ཕྱིར་རྒྱུ་བ། ནང་དུ་རྒྱུ་བ། བྱེ་བྲག་གི་རྒྱ་ཚུལ་ལོ། །དང་པོ་ནི། སྒྱུ་འཕྲུལ་ལས། 
གྱེན་དུ་གཡས་གཡོན་གཉིས་ཀ་ནས། །དཀྱིལ་འཁོར་རིམ་པར་རྒྱུ་བ་ན། །ཁྲི་ཕྲག་གཉིས་དང་སྟོང་ཕྲག་ནི། དྲུག་བརྒྱ་ཉིན་མཚན་
འབྱུང་བྱེད་པ། །ཞེས་གསུངས་པ་ལྟར། ཕྱིར་རྒྱུ་བ་ནི། སྐྱེས་བུ་དར་ལ་བབས་པ་གཅིག་གི་ཉིན་ཞག་གཅིག་ལ་རླུང་ཉི་ཁྲི་ཆིག་སྟོང་དྲུག་

བརྒྱ་རྒྱུ་སྟེ། ཐལ་འགྱུར་ལས། རྩ་ལ་བརྟེན་པའི་རླུང་དག་ནི། །ཉི་ཁྲི་དང་ནི་ཆིག་སྟོང་དང་། །དྲུག་བརྒྱ་དག་ཏུ་རྒྱུ་བ་ནི། །འགྱུ་བ་ཆེན་
པོའི་རླུང་དུ་འདོད། །ཅེས་སོ། །གཉིས་པ་ནང་དུ་རྒྱུ་བ་ནི། ཁ་སྣ་ནས་མིན་ཏེ། ལུས་རྩ་འཕར་བའི་རྒྱུ་བར་བཤད་པས། དར་ལ་
བབ་ཅིང་ནད་མེད་པ་ལ་ཆིག་འབུམ་ཉི་ཁྲི་དྲུག་སྟོང་དྲུག་བརྒྱ་འགྱུ་སྟེ། གསང་བ་སྒྲ་རྒྱུད་ཆེན་པོ་ལས། རྩ་ལ་ངེས་པར་རྒྱུ་བ་ནི། །འབུམ་
ཕྲག་གཅིག་དང་ཁྲི་ཕྲག་གཉིས། །སྟོང་ཕྲག་དྲུག་དང་བརྒྱ་ཕྲག་དྲུག །རྩ་ནང་ངེས་པར་རྒྱུ་བ་སྟེ། །འགྱུ་བ་ཆུང་བའི་རླུང་དུ་འདོད། །ཅེས་
སོ༑ །གྲངས་འདི་དར་ལ་བབ་པར་བརྩི་བ་ཡི། གཞན་འབྱུང་བ་མ་རྒྱས་པ་དང་། འབྱུང་བའི་གྲལ་ཉམས་པའི་དབང་གིས་རྒས་པར་ལྔ་
བཅུ་རྩ་བརྒྱད་མ་ཚང་བ་དང་གཞོན་ལ་དེ་ལས་ལྷག་ཙམ་སོ་གཉིས་ཀྱི་མ་ཚང་བར་བཤད་དོ། །ཡང་རྒྱུད་ཀྱི་དགོངས་པར། འགྱུ་བ་ཆེན་པོ་ཉི་

༄༅། །ཁྲི་ཆིག་སྟོང་དྲུག་བརྒྱ་ལས། དྲུག་བརྒྱ་དང་དོན་ལྔ་དབུ་མའི་རླུང་ཕྱིར་རྒྱུ་ཞིང་ལས་རླུང་དང་འབྲེལ་བས་རྣམ་རྟོག་གི་རྟེན་བྱེད། །
ཉི་ཁྲི་དགུ་བརྒྱ་ཉེར་ལྔ་ནང་དུ་རྒྱུ་བས་ཨ་ཐུབ་མེ་ཡི་རྒྱུ་བ་བསྐྱེད་ཅིང་ཡེ་ཤེས་ཀྱི་རྟེན་བྱེད་པར་གསུངས་སོ། །གསུམ་པ་བྱེ་བྲག་གི་འགྱུ་ཚུལ་ལ། རྒྱུ་བ་
དང་༑ ཚུལ་ཇི་ལྟར་རྒྱུ་ཚུལ་གཉིས། དང་པོ་ནི། ལྟེ་བའི་རྩ་འཁོར་གྱི་སྟོང་པའི་རྩ་བཞིར་འབབ་པའི་མེ་རླུང་ལས་ཟླ་བཤོལ་གྱི་རྒྱུ་བ་རྩི་བ་སོགས་
ཀྱིས་དབྱེ་བའི་བཞེད་ཚུལ་མང་ཡང་། འདིར་ནི་དབུགས་འབྱུང་འཇུག་གཉིས་གཅིག་ཏུ་བྱས་པའི་ཞག་གཅིག་ལ་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་ཚེ། ལྟེ་
བའི་རྩ་འདབ་རེ་བཞི་རེ་རེ་ལ། དབུགས་སུམ་བརྒྱ་དང་སུམ་ཅུ་སོ་ཕྱེད་དང་བརྒྱད་རེ་རྒྱུ་སྟེ་དབྱུག་གུ་རེ་དབུགས་སོ། །སྤྱི་བོའི་རྩ་འདབ་སོ་གཉིས་ཀྱི་རེ་རེ་
ལ་དབྱུག་གུ་རེའི་དབུགས་ཉིས་འགྱུར་དུ་རྒྱུ་སྟེ། སྐབས་འདིའི་ཆུ་ཚོད་རེའི་དབུགས་སོ། །མགྲིན་པར་རྩ་འདབ་བཅུ་དྲུག་གི་རེ་རེ་ལ་ཆུ་ཚོད་རེ་རེ་དབུགས་

ཉིས་འགྱུར་རྒྱུ་སྟེ། སྐབས་འདིའི་འཕོ་བ་རེའི་དབུགས་སོ། །སྙིང་གའི་རྩ་འདབ་བརྒྱད་ཀྱི་རེ་རེ་ལ་འཕོ་བ་རེའི་དབུགས་ཉིས་འགྱུར་དུ་རྒྱ་སྟེ། ཐུན་
ཚོད་རེ་དབུགས་སོ། །དེའང་ཁྲོ་བོ་སྟོབས་རྒྱུད་ལས། ཐུན་གཅིག་ཐུན་གཉིས་ཐུན་ཕྲན་དང་། །དབྱུག་གུ་ལྷ་མོའི་ནུས་པ་གང་། །ནུས་པས་
དབུགས་བགྲངས་གྲངས་བཟུང་ནས། །ངལ་བ་མེད་པར་དབུགས་ལ་བརྟེན། །ཞེས་པས་ཐུན་གཅིག་གི་ཐུན་ཚོད། ཐུན་གཉིས་འཕོ་བ་ཐུན་
ཕྲན་ཆུ་ཚོད་ཀྱི་དོན་དུ་གསུངས་སོ། །འདི་རྒྱུ་བའི་དབུགས་གྲངས་ལ་དགོངས་ནས་རྩའི་འཁོར་ལོ་བགྲངས་ཀྱི། འཁོར་ལོའི་རྩ་འདབ་དངོས་ཀྱི་
གྲངས་ནི་འདིའི་ལུགས་ལ་སྔ་མ་ལྟར་རོ། །གཉིས་པ་ཚུལ་ཇི་ལྟར་རྒྱུ་བའི་ཚུལ་ནི། བ་སྤུའི་མཐར་ཐུག་པའི་རྩ་ལམ་ནས་རྩ་འཁོར་ལོ་བཞི་སོགས་
ཀྱི་རླུང་རྣམས་རིམ་པ་བཞིན་རང་རང་གི་རྒྱུ་བའི་མཚམས་ནས་འདྲེས་ཏེ། རོ་རྐྱང་གི་ལམ་ནས་གྱེན་དུ་སྣ་སྒོར་འབབ་ལ། དེའང་སྣ་བུག་གཡས་

༄༅། །ནས་རྒྱུ་བའི་ཚེ་འབྱུང་བ་སྡུད་པའི་རིམ་པའི་རླུང་མྱུར་བ་ཐུང་བ་རྩུབ་པ་གྱེན་རྒྱུའི་ངོ་བོར་སྟེང་དུ་འགྲོ་བ་ལ་ཕོ་རླུང་ཞེས་བཤད། གཡོན་
ནས་རྒྱུ་བའི་ཚེ་འབྱུང་བ་སྐྱེད་པའི་རིམ་པའི་རླུང་རིང་ལ་འཇམ་ཞིང་དལ་བ་མཉམ་གནས་ཀྱི་ངོ་བོར་འོག་ཏུ་འགྲོ་བ་ལ་མོ་རླུང་ཞེས་བྱ། སྣ་བུག་གཉིས་ཀ་
ནས་རྒྱུ་བའི་ཚེ་སྙོམས་པའི་རླུང་ཐུར་སེལ་གྱི་ངོ་བོར་ཐད་ཀར་རྒྱུ་བ་ལ་མ་ནིང་གི་རླུང་དུ་གསུངས་ཏེ། སྒྱུ་འཕྲུལ་ལས། ས་ཡི་རླུང་དང་ཆུ་དང་མེ། །
རླུང་དག་རིམ་བཞིན་འབྱུང་བྱེད་པ། །གྱེན་དང་ཐུར་དུ་འབྱུང་བར་བྱེད། །གྱེན་དུ་གཡས་གཡོན་གཉིས་ཀ་ནས། །དཀྱིལ་འཁོར་རིམ་པར་རྒྱུ་བ་ནི། །
ཞེས་སོ། །ཡང་རྩ་བའི་རླུང་ལྔར་སྦྱར་ན། སྣ་བུག་གཡས་ནས་གྱེན་དུ་རྒྱུ་བ་གྱེན་རྒྱུ། གཡོན་ནས་འོག་ཏུ་རྒྱུ་བ་ཐུར་སེལ། གཉིས་ཀ་ནས་མཉམ་
པར་རྒྱུ་བ་མེ་མཉམ། ཤིན་ཏུ་ངལ་ཞིང་མི་མངོན་པར་རྒྱུ་བ་སྲོག་འཛིན། སྣ་སྒོ་མི་རྒྱུ་བར་ནང་གི་འབྱུང་བཞིའི་དཀྱིལ་འཁོར་ལ་ཁྱབ་པ་ཁྱབ་བྱེད་ཀྱི་རླུང་

གི་རྒྱུ་ཚུལ་ལོ། །གཞན་ཡང་ཁྲོ་བོ་སྟོབས་རྒྱུད་ལས། ལྷའི་རྒྱུ་བར་བཤད་པ་ནི། གྱེན་རྒྱུ་སྣང་མཐའི་རང་བཞིན་དུ་རྒྱུ་བ། དེ་བཞིན་དུ། ཐུར་
སེལ་དོན་གྲུབ། མེ་མཉམ་རིན་འབྱུང་། སྲོག་འཛིན་མི་སྐྱོད་པ། ཁྱད་བྱེད་རྣམ་སྣང་གི་རང་བཞིན་དུ་རྒྱུ་བ་དང་། ཡང་། ལྷ་མོ་བདག་པོ་
དང་ལྡན་པའི། །ཡེ་ཤེས་བཞི་ཉིད་འབྱུང་བར་བྱེད། །ཅེས་པས་རྒྱལ་བ་རིགས་བཞིའི་རླུང་རེ་རེ་ལའང་། ཤེས་རབ་ཡུམ་བཞིའི་རང་བཞིན་ཅན་
འབྱུང་བཞིའི་རླུང་བཞི་བཞིའི་སྒོ་ནས་རྒྱུ་སྟེ། གཡས་སྣང་མཐར་མཚོན་ན། རྒྱུ་བའི་མེ་ཁམས་ཀྱི་རླུང་ལས་ནང་གསེས་འབྱུང་ཆུང་གི་དབྱེ་བས་
མེའི་མེ་གོས་དཀར་མོ་དམར། མེའི་རླུང་དམ་ཚིག་སྒྲོལ་མ་ལྗང་། མེའི་ས་སྤྱན་མ་སེར། མེའི་ཆུ་མ་ཀི་དཀར་མོའི་རིམ་པས་རྒྱུ། གཞན་
གསུམ་ལའང་དེ་ལྟར་ཤེས་པར་བྱ་བ་དང་། ཡན་ལག་གི་རླུང་རྣམ་ཤེས་དང་དབང་པོའི་ཕྱི་ནང་གི་སེམས་དཔའ་བརྒྱད་དང་། ལུས་སེམས་

༄༅། །དབྱེར་མེད་པའི་སེམས་མ་བཞི་སོགས་རྒྱུ་བར་བཤད་དེ། དེ་ཉིད་ལས། ས་སྙིང་ལ་སོགས་སེམས་དཔའ་བརྒྱད། །རྣམ་
ཤེས་དབང་པོས་ཕྱི་ནང་ཕྱེ། །ཞེས་སོ། །གཉིས་པ་སྒོམ་ཚུལ་བྱེ་བྲག་ཏུ་བཤད་པ་ལ། བསྒོམ་དགོས་ཚུལ་དང་། སྒོམ་པ་དངོས་སོ།
དང་པོ་ནི། རླུང་གི་རྣལ་འབྱོར་མཆོག་ཏུ་བྱ་དགོས་པའི་རྒྱུ་མཚན། རིག་པ་མི་འཕྱེ་བོ་མིག་ཅན་ལྟ་བུ་དེས། ལུས་གྲོང་ཁྱེར་དང་འདྲ་བ་
ལ༑ རྩ་སྲང་སྒོ་དང་འདྲ་བར། རླུང་རྟ་ལོང་བ་རྐང་ཅན་ལྟ་བུར་ཞོན་ནས། སྒོ་ལྔ་ཚོགས་དྲུག་གི་ཡུལ་ལ་ཉོན་མོངས་པའི་ཡོ་ལང་འགྱེད་པ་ལ། 
དེ་བཟུང་བ་དང་བཅིངས་པ་ལ་སོགས་པའི་གནད་ཀྱིས་མི་རྟ་གཉིས་ཕྲལ་ནས་མི་ཞ་བོ་འགྲོ་མ་ནུས་པ་ལྟར་རམ། རྟ་རྒོད་དེའི་སྲབ་མདའ་ནས་
བཟུང་བས་རྒྱུ་བར་མི་འཇུག །གལ་ཏེ་འགྱུས་ཀྱང་མི་རྟ་འབྲེལ་མེད་གཅིག་ཡིན་ཡང་དྲིན་གྱིས་བསྐྱོངས་པའམ། ཟིལ་གྱིས་གནོན་པས་ཅི་

བགྱིར་གཏུབ་པ་དང་འདྲ་སྟེ། སྡོམ་འབྱུང་ལས། རླུང་གི་རྣལ་འབྱོར་མི་ཤེས་པའམ། །ཤེས་ནས་གང་ཞིག་མི་སྒོམ་པ། །དེ་ནི་འཁོར་བའི་
སྡུག་བསྔལ་སོགས། །དུ་མས་གཙེས་པའི་སྲིན་བུར་སྐྱེ། །ཞེས་སོ། །དེའང་འགྱུ་བ་ཆེན་པོའི་རླུང་ཉིན་ཞག་ཕྲུགས་གཅིག་ལ་ཡེ་ཤེས་ཀྱི་
རླུང་བག་ལ་ཞ་བའི་ཚུལ་གྱིས་ཉི་ཁྲི་ཆིག་སྟོང་དྲུག་བརྒྱར་གྲངས་མཐུན་པར་རྒྱུ་ཡང་གསལ་པོར་མི་རྒྱུ་བས་ཡོན་ཏན་ཁྱད་པར་ཅན་མངོན་དུ་མ་གྱུར་པ་
ཡིན་ཞིང་། རླུང་བཅིངས་པས་ཉོན་མོངས་པའི་རླུང་ཉིད་ཡེ་ཤེས་ཀྱི་རླུང་དུ་གྱུར་བས་རྣལ་འབྱོར་པར་ཡོན་ཏན་འཆར། རགས་པར་རྒྱུ་བ་ནི། ལས་
སམ་ཉོན་མོངས་པའི་རླུང་ཡིན། དེ་བཅིངས་པས་གསལ་ལ་མི་རྟོག་པའི་ཡེ་ཤེས་སྐྱེ་བ་ནི་ཡེ་ཤེས་ཀྱི་རླུང་ཡིན་ཏེ། རྩ་རླུང་རྡོ་རྗེའི་དྲྭ་མིག་ལས། 
རགས་པའི་རླུང་ཐམས་ཅད་རླུང་བཅུར་འདུལ་ཚུལ་བཤད་ནས། རླུང་བཅུ་པོ་དེ་རྣམས་དབུ་མར་འཇུག་ཅིང་འགྲོ་འོད་མེད་པ་རྣམ་རྟོག་དང་བྲལ་བ་

༄༅། །ཡེ་ཤེས་ཀྱི་རླུང་ངོ་། །རོ་རྐྱང་ནས་རྒྱུ་བ་འབྱུང་འཇུག་དང་བཅས་པ་སྟེ། རྣམ་པར་རྟོག་པ་སྣ་ཚོགས་སུ་གཡོ་བ་ནི་ལས་ཀྱི་རླུང་
སྟེ༑ ཞེས་སོ། །གཞན་ཡང་། རྡོ་རྗེ་ཕྲེང་བ་སོགས་ལས། སྣ་བུག་གཉིས་ནས་ཐད་ཀར་སོར་བཅུ་དྲུག་ས་རླུང་སེར་པོ། ཐུར་དུ་སོར་བཅུ་
གཉིས་ཆུ་རླུང་དཀར་པོ། གཡས་ངོས་ནས་སྟོད་དུ་སོར་བཞི་མེ་རླུང་དམར་པོ། ཕྲེད་ལ་སོར་དྲུག་རླུང་གི་རླུང་ལྗང་གུར་རྒྱུ་བར་བཤད་པ་དང་དུས་
ཀྱི་འཁོར་ལོ་ལས། ས་ནས་ནམ་མཁའི་བར་སོར་གཅིག་གཉིས་ནས་བཅུ་དྲུག་གི་བར་རྒྱུ་བར་བཤད་པ་དང་། གསང་འདུས་ལས། གཡས་
ནས་རྒྱུ་བ་ཐབས་ཉོན་མོངས་པའི་རླུང་དང་། གཡོན་ནས་རྒྱུ་བ་ཤེས་རབ་ཡེ་ཤེས་ཀྱི་རླུང་དང་། མཉམ་པར་རྒྱུ་བ་གཉིས་མེད་ཀྱི་རླུང་ཞེས་དྷཱུ་ཏཱིའི་
སྒོ་ནས་བྱུང་བར་བཤད་པ་དང་། འདུས་པ་ལས་འབྱུང་བཞིའི་རླུང་རིགས་བཞིའི་མགོན་པོ། སྙིང་རྗེ་མེད་པ་བསྐལ་པ་ལས་ཀྱི་རླུང་ལ་ཡེ་

ཤེས་མགོན་པོར་བཤད་པ་སོགས། རྒྱུད་ཀྱི་དགོངས་པ་མཐའ་ཡས་ཀྱང་། འདིར་གཡས་ནས་རྒྱུ་བ་ཉི་མ་དུག་གི་རླུང་སྟེ་ཕྱིར་འཛིན་དང་། གཡོན་
རྒྱུ་ཟླ་བ་བདུད་རྩིའི་རླུང་སྟེ་ནང་འཛིན་དང་། མཉམ་རྒྱུ་གཉིས་མེད་ཀྱི་རླུང་སྟེ་གཞུང་བཞིན་འཛིན་པར་བྱ་བ་ཡིན་ནོ། །དེ་ལྟར་རགས་པའི་རླུང་
ལ་བརྟེན་ནས། ཕྲ་བ་འཁོར་ལོ་བཞིའི་རླུང་ལ་གནད་དུ་བསྣུན་པས། ཤིན་ཏུ་ཕྲ་བའི་ངག་རླུང་དང་དྭངས་མ་ལྔ་ལྡན་གྱི་ཡོན་ཏན་མངོན་དུ་འགྱུར་
བ་ཡིན། དེ་ལྟའི་ཡེ་ཤེས་ཀྱི་རླུང་དེ་ནི། ལུས་ཅན་རྣམས་ཀྱི་ངག་གི་ཆོས་དང་། ཕྱི་རོལ་དུ་དུས་ཀྱི་ཆོས་རྣམས་ཀྱི་རྟེན་ནམ་འཆར་གཞི་དང་། 
རྒྱུ་རྒྱུད་ཀྱི་རྟེན་དུ་འགྱུར་ཏེ། རྒྱུད་ཀྱི་གཤིས་ལ་རྒྱུན་མི་འཆད་པར་གནས་པས། སྲོག་ཆེན་པོའི་རླུང་ཞེས་བྱ་བ་དེ་ཉིད་དེ། འཇམ་དཔལ་སྒྱུ་
འཕྲུལ་དྲྭ་བ་ལས། སྲོག་ཆེན་པོ་སྟེ་སྐྱེ་བ་མེད། །ཚིགས་སུ་བརྗོད་པ་སྤང་པ་སྟེ། །བརྗོད་པ་ཀུན་གྱི་རྒྱུ་ཡི་མཆོག །ཚིག་ཀུན་རབ་ཏུ་

༄༅། །གསལ་བར་བྱེད། །ཅེས་སོ། །གཉིས་པ་རླུང་བུམ་པ་ཅན་བསྒོམ་ཚུལ་དངོས་ནི། ལུས་ཆོས་བདུན་དང་། ངག་རླུང་སྦྱོར་
བ་བཞི་ལྡན་གྱིས་འཛིན་པ་སྟེ། སྦྱོར་བ་བཞི་ནི། གདན་བཞི་ལས། རྔུབས་དང་དགང་དང་གཞིལ་བ་དང་། །མངའ་ལྟར་འཕངས་དང་རྣམ་
པ་བཞི། །སྦྱོར་བ་བཞི་ལྡན་མ་ཤེས་ན། །མན་ངག་སྐྱོན་དུ་འགྱུར་ཉེན་ཆེ། །ཞེས་སོ། །དེའི་ཚེ་དམིགས་པ་ནི། སྣ་ནས་སོར་བཅུ་དྲུག་གི་
ཐད་དུ་ཡེ་ཤེས་ཀྱི་རླུང་ཕྱིར་རྒྱུ་བ་དེ། ཁ་དོག་ལྔ་ལྡན་ཚོན་སྐུང་སྒྲིལ་བ་ལྟར་གནས་པ་དེ་རྔུབ། སྟོང་མིང་དང་སྦྲག་ནས་ལྟེ་འོག་ཏུ་བསྐྱིལ། 
སྟེང་རླུང་མནན། འོག་རླུང་བསྔམ། བར་རླུང་ལྡིར་ནས་ཅི་ཐུབ་བཟུང་། དེའི་ཚེ་མིག་ཟིམ་བུར་རིག་པ་ལྟེ་འོག་ཏུ་གཏད་པས་ཚེ་འཛིན་པ་དང་། 
དྲོད་བསྐྱེད་པའི་དགོས་པ་ཡོད། རླུང་མི་ཐུབ་པ་ན། བ་སྤུའི་ཁུང་བུ་ནས་གཞི་ལ། དེས་མ་ཐུབ་ན་གཡས་སུ་ཕོ་རླུང་ལན་གཅིག །གཡོན་

དུ་མོ་རླུང་ལན་གཅིག །དབུས་སུ་ལན་གཅིག་བཅུག་ནས་མཐར་ཁུ་ཚུར་པུས་སྟེང་བཞག་པ་དང་བཅའ་བཤིག་བྱས་ལ་ལྷག་མ་མེད་པར་སང་སྒྲ་དང་
བཅས་འབུད་ཅིང་རླུང་རོ་གསུམ་བསལ། དེའི་ཚེ་སྟེང་རླུང་མནན་པས་ཁ་གཡེལ་མགྲིན་ཕྲ་དང་། འོག་རླུང་འཐོན་པས་ཞབས་ཞུམ། བར་
རླུང་ལྡིར་བས་ལྟོ་ལྡིར་བུམ་པར་ཆོས་མཚུངས་པ་བུམ་པ་ཅན་ནོ། །ཚད་ནི། བཞེད་ཚུལ་གཞན་ལ། མགྲིན་པ་མན་ཆད་དགང་བ་བུམ་
ཆེན༑ སྙིང་ག་མན་ཆད་དགང་བ་བུམ་འབྲིང་། ལྟོ་བ་ཁོ་ན་དགང་བ་བུམ་ཆུང་དུ་འདོད་ཀྱང་། འདིར་ཀློང་གསལ་འབར་མའི་དགོངས་པ་
དང་མཐུན་པར་འཆད་དེ། ལག་པས་པུས་མོ་གཡས་གཡོན་དཔྲལ་བ་གསུམ་ལ་རེག་ཙམ་རེ་བྱས་སེ་གོལ་གཏོག་པའི་བྱ་རྫོགས་ཀྱི་སྐད་ཅིག་མ་
སུམ་ཅུ་སོ་དྲུག་ཐ་མ། དེ་ཉིས་འགྱུར་བདུན་ཅུ་རྩ་གཉིས་འབྲིང་པོ། སུམ་འགྱུར་བརྒྱ་དང་བརྒྱད་ཆེན་པོར་བཞེད་དོ། །ཕན་ཡོན་ནི། བུམ་

༄༅། །ཆེན་གཅིག་གིས་ཞག་བདུན་གྱི་འཆི་བ་འཇོམས་པ་དང་། ནད་སོགས་སེལ་བར་བྱེད་དེ། རྗེ་བཙུན་གྲགས་པས། སྦྱོར་བ་
རྣམ་བདུན་གཙོ་བོ་བུམ་པ་ཅན། །སངས་རྒྱས་ལམ་ནི་ཁ་སྦྱོར་དག་ལ་གནས། འདི་ནི་འཆི་བ་མེད་པའི་བཅུད་ལེན་ཏེ། །རྒས་པ་མེད་པའི་
སྨན་མཆོག་འདི་ཡིན་ལ། །མཐུ་སྟོབས་དུ་མ་བསྒྲུབ་པར་བྱེད་པའང་འདི། །རིམ་གཉིས་རྟེན་འབྲེལ་བརྟན་པར་བྱེད་པའང་འདི། །ཞེས་
སོ༑ །དངོས་གཞི་བུམ་པ་ཅན་གྱི་ལས་སྦྱོར་ལུས་སེམས་བདེ་སྟོང་དུ་གྲོལ་བའི་ཐབས་ཏེ་མེད་དུ་མི་རུང་བའི་གནད་གཉིས་པ་ཞེས་རྗེ་བླ་མ་དམ་
པའི་གསུངས་སོ། །དེས་ཆོས་ཐུན་ལྔ་པའོ།། ༈ །།གསུམ་པ་གཏུམ་མོའི་རྣལ་འབྱོར་ལ། བསྒོམ་པ་དངོས་དང་། ལས་སྦྱོར་
རོ༑ །དང་པོ་ནི། ལུས་གནད་སྔར་བཞིན་ཕྱི་ནང་སྟོང་ར་བསྒོམ་པའི། རྩ་གསུམ་གྱི་འདུས་མདོར། ཉི་མའི་དཀྱིལ་འཁོར་འཕང་ལོ་

ཙམ་གྱི་སྟེང་དུ། མ་ལས་ཐོབ་པའི་དམར་ཆ་དྲོད་ཀྱི་རང་བཞིན་ཅན་གྱི་གཏུམ་མོ་ཨ་ཤད། ད་ལོག་གི་མཇུག་མ་གྱེན་བསྟན་གྱི་དབྱིབས་ཅན། 
ཁ་དོག་དམར་པོ། རིག་བྱ་ཚ་བ་ཉུག་ཉུག་འབར་བ། ངོ་བོ་བདེ་བའི་ཡེ་ཤེས་ལ་རྣམ་པ་མེའི་རང་བཞིན་ཅན་ཏེ། མཚན་ཉིད་བཞི་ལྡན། གསལ་
སྟོང་འཛིན་མེད་ཀྱི་རྩེར་ཕག་མོ་དམར་མོ་རྒྱན་མེད་གཅེར་བུ་ཚོན་གང་བ་བདེ་བ་རྒྱས་པའི་ཉམས་ཀྱི་གར་ཅན་ཕྱག་གཉིས་ཌཱ་དྲིལ་འཁྲོལ་བ། དེའི་
སྤྱི་བོར་རྩ་བའི་བླ་མ་རྣལ་འབྱོར་གྱི་ཆས་ཅན། དེ་ནས་ཐོད་བརྩེགས་སུ། རང་གི་བླ་མ་བཀའ་དྲིན་ཅན་ཨུ་རྒྱན་རིག་འཛིན་ཡེ་ཤེས་རྡོ་རྗེ་ལྟར་གྱི་
བརྒྱུད་རིམ། གྲུབ་དབང་པདྨ་བདུད་འདུལ། དེའི་སྤྱི་བོར་རིམ་པར་སྒྲུབ་ཆེན་ཆོས་དབྱིངས་རང་གྲོལ་གཉིས་དཀར་ཆས། ཡང་འཁོར་
ལོའི་མགོན་པོ་རིག་འཛིན་འཇམ་དཔལ་རྡོ་རྗེ་ལྟར་གྱི་བརྒྱུད་རིམ། རྗེ་དབོན་བསོད་ནམས་དཔལ་ལྡན་རབ་བྱུང་ཆས། ཆོས་དབྱིངས་

༄༅། །རང་གྲོལ་སྔ་མ་ལྟར། བསོད་ནམས་རྣམ་རྒྱལ། ངེས་དོན་དབང་པོ། ཚེ་དབང་མཆོག་གྲུབ་གསུམ་སུམ་ལྡན་རྡོ་རྗེ་
འཛིན་པའི་ཆས། འདི་ནས་བཟུང་ལུགས་གཉིས་ཀའི་བརྒྱུད་སྲོལ་ལྟར་བསྒོམ་སྟེ། སྤྲུལ་སྐུ་སྙིང་ཐིག་ལྟར་ན། དྲི་མེད་ཞིང་སྐྱོང་། བརྩོན་
འགྲུས་རྒྱ་མཚོ། ཨོ་རྒྱན་རྣམ་གྲོལ། བཀྲ་ཤིས་འོད་ཟེར་རྣམས་རབ་བྱུང་ཆས། ཀློང་གསལ་སྙིང་པོ། བདུད་འདུལ་རྡོ་རྗེ་གཉིས་སྔགས་
ཆས༑ པདྨ་འབྱུང་གནས་དང་མཚོ་རྒྱལ་འཁྲིལ་སྦྱོར། རྟ་ཕག་ཡབ་ཡུམ། ཀུན་བཟང་ཡབ་ཡུམ་དང་། ཀློང་གསལ་རྡོ་རྗེ་སྙིང་པོ་ལྟར་
ན༑ དྲི་མེད་ཞིང་སྐྱོང་མན་གོང་ལྟར་དང་། བཀྲ་ཤིས་ཕུན་ཚོགས་རྡོ་རྗེ་འཛིན་པའི་ཆས། ནམ་མཁའ་རྒྱ་མཚོ་དཀར་ཆས། ཆོས་ཉིད་རྒྱ་
མཚོ༑ བཀྲ་ཤིས་འོད་ཟེར་གཉིས་རབ་བྱུང་ཆས་ལྡན། ཡན་ཆོད་གང་ལྟར་རོ། །བརྒྱུད་རིམ་དེ་དག་འཇའ་གོར་མེ་འོད་འཕྲོ་བ་གཅིག་གི་

གཅིག་ལ་མ་རེག་ཙམ་དུ། དབུ་མའི་ནང་ནས་ཡར་བཞུགས་པར་བསམ་ལ་གསོལ་བ་ཕུར་ཚུགས་སུ་གདབ། ཐུན་མཐར་བརྒྱུད་རིམ་རྣམས་
ཡས་ནས་མར་རིམ་པར་འོད་དུ་ཞུ་ནས། བླ་མ་དང་། བླ་མ་རྡོ་རྗེ་རྣལ་འབྱོར། དེའང་ཨ་ཐུང་ལ་ཐིམ་པས་ཡེ་ཤེས་ཀྱི་མེར་བྱིན་གྱིས་རླབས་
པར་མོས། རྗེས་ཐོབ་སྐབས་མེ་དེ་སྤུ་རྩེ་སུམ་འཁྱོག་ཙམ་ཤིན་ཏུ་ཕྲ་བར་དམིགས་པ་གཏད། དེ་ལྟ་བུའི་གཏུམ་མོའི་གསལ་སྣང་ཕྲ་མོ་མི་
བརྗེད་པར་བསྐྱངས་བས། རྟོག་མེད་བདེ་དྲོད་ཀྱི་ཡེ་ཤེས་སྐྱེ་བར་འགྱུར་རོ། །དམ་ཚིག་ཏུ་འོག་ནས་བསྟན་པ་བཞིན། མེ་ཉི་མི་འདེ། ལྤགས་
གོས་མི་གོན། དྲོད་བཅུད་ཀྱི་ཟས་མི་བརྟེན། རྟག་ཏུ་གཏུམ་མོ་སྒོམ་པ་ལ་སླབ་པོ། །གཏུམ་མོ་ལ་ཨ་ཐུང་གི་དམིགས་སྦྱོར་འདིས། ཕྱི་བདེ་
དྲོད་རང་འབར་དུ་གྱུར་ནས། ནང་བདེ་སྟོང་ཐིག་ལེའི་རྣལ་འབྱོར་ལ་བརྟེན་ནས། གསང་བ་ཡེ་ཤེས་རང་ཤར་བདེ་གསལ་རང་གྲོལ་དུ་འགྲོ་བའི་

༄༅། །ཐབས་མེད་དུ་མི་རུང་བའི་གནད་གསུམ་པའོ། །དེས་ཆོས་ཐུན་དྲུག་པའོ།། ༈ །།གཉིས་པ་གཏུམ་མོའི་
ལས་སྦྱོར་རྗེས་ཀྱི་རིམ་པ་ལ། རྩ་ལ་མཉེན་ཕབ་ཅིང་རླུང་གི་ལམ་བསལ་ཕྱིར་གེགས་སེལ། རྡོ་རྗེ་ལུས་ཀྱི་འཁྲུལ་འཁོར་དང་། རྡོ་རྗེའི་ལུས་
སྦྱང་གཉིས། དང་པོ་ལ། ཕོ་སྐོར། རྐེད་སྐོར། མགོ་དྲིལ་དང་གསུམ། དང་པོ་ཕོ་སྐོར་ནི། རྐང་པ་རྡོར་སྐྱིལ་སོགས་ཆོས་བདུན་
ལ༑ ལག་པའི་ཁུ་ཚུར་པུས་སྟེང་བཞག་ནས་ཆུན་བཙལ་བཞིན། བུམ་ཆེན་ལྡིར་ལ། རྐེད་པ་མི་འཁྱོར་བར་ཕོ་བ་གཡས་སུ་ལན་གསུམ། 
གཡོན་དུ་གསུམ་བསྐོར་ཞིང་། མདུན་རྒྱབ་ཏུ་བཅག་རེ་བྱས། མཐར་བཅའ་བཤིག་དང་། སོར་བཞིའི་ཚད་ཀྱི་སྟེང་དུ་འཕག་པའི་འབེབས་ཆུང་
གསུམ་བརྒྱབ་ལ་རླུང་དོར།འབེབས་ཆུང་ནམ་ཡིན་ལ་སྟོད་ཚུགས་མ་ཤོར་བ་དང་། མདུན་ཕྱོགས་སུ་སྒུར་བ་སོགས་མ་ཡིན་པར་དྲང་ཤད་

ཀྱིས་ཆུན་དང་བཅས་ལྷོད་ཆགས་པ་དགོས་སོ། །དམིགས་པ་ཨ་ཐུང་གི་མེ་ཕོ་སྐོར་གྱི་འགྲོས་བཞིན་འབར་བས་ལྟེ་བའི་རྩ་འཁོར་གང་བར་བསམ། 
དེས་ནི་སྤྱིར་རྩའི་ལམ་བསལ་བ་དང་། ཁྱད་པར་མ་ཞུ་བར་ཕན་ལ། གཞན་ཡང་གེགས་སེལ་ལས། ཕོ་སྐོར་སྡེབས་དང་བུག་པ་ཧ་རེ་
བསྒོམ༑ །ན་བའི་ས་དེར་བླ་མ་སྒོམ་པར་བྱ། །ཞེས་སོ། །འདིའི་ཕན་ཡོན་ནི། སྤྲུལ་འཁོར་གྱི་རྩ་མདུད་གྲོལ་ཞིང་སྦས་པའི་རྩ་རྣམས་
ཀྱི་མདུད་པ་གྲོལ་བར་འགྱུར་རོ། །དེས་ཆོས་ཐུན་བདུན་པའོ།། ༈ །།གཉིས་པ་རྐེད་སྐོར་ནི། རྐང་པ་སྐྱིལ་ཀྲུང་སོགས་སྔར་ལྟར་
ལ་ཁུ་ཚུར་པུས་སྟེང་བཞག་ནས་ལུས་ཚུགས་མ་ཤོར་བར། རྐེད་པ་གཡས་སུ་ལན་གསུམ་བསྐོར། དེ་བཞིན་དུ་གཡོན་དུ་གསུམ། གཡས་
བཞག །གཡོན་བཞག །མདུན་བཞག །རྒྱབ་བཞག་བྱ། དམིགས་པ་སྔར་དང་འདྲ། རླུང་མི་ཐུབ་པ་ན་བཅའ་བཤིག་བཅས་འབེབས་

༄༅། །ཆུང་གསུམ་བྱས། རླུང་དོར་རོ། །ཕན་ཡོན་ནི་རྩ་འཆུགས་པ་འགྲམ་པ་གས་པ་སོགས་སོར་ཆུད། རླུང་སོགས་
གྲང་ནད་ལ་ཕན་ནོ། །དེས་ཆོས་ཐུན་བརྒྱད་དོ།། ༈ །།གསུམ་པ་མགོ་སྒྲིལ་ནི། ལུས་ཆོས་བདུན་གྱི་ངང་ནས། རླུང་སྦྱོར་བ་
བཞི་ལྡན་བཅས། མགོ་གཡས་གཡོན་གསུམ་གསུམ་གདུགས་ལྟར་བསྐོར། མདུན་རྒྱབ་ཏུ་དགྱེ་འགུག་གསུམ། གཡས་གཡོན་བཞག་
རེ༑ དེ་དག་གི་ཚེ་མིག་ཟིམ་བུར་བྱ་བ་གནད་དུ་གསུངས་མཐར་བཅའ་བཤིག་དང་། འབེབས་ཆུང་གསུམ་བརྒྱབ། དམིགས་པ་མེ་ལྕེས་སྤྱི་
བོ་དང་། མགྲིན་པའི་འཁོར་ལོ་གང་བར་བསམ། དམིགས་པ་འདི་མང་དུ་མི་རུང་གསུངས། ཕན་ཡོན་ནི། རྩ་འཁོར་ལོ་རེ་གཉིས་ཀྱི་
ངན་གུམ་སེལ། རྩ་མདུད་གྲོལ་དག་པའི་ཞིང་མཐོང་སྐད་སྙན། མགོ་མཇིང་པ་ལྟག་ཚིགས་གཟེར་བ་དང་མིག་དང་རྣ་བའི་ནད་སོགས་

སེལ་ལོ། །དེས་ཆོས་ཐུན་དགུ་པའོ།། ༈ །།གཉིས་པ་རྡོ་རྗེའི་ལུས་སྦྱང་ལ་ཡན་ལག་ལྔ་ལས། དང་པོ་ནུ་རྡེ་བ་རྐེད་བཤལ་ནི། 
ཆོས་བདུན་དང་རླུང་བཟུང་ནས། ལག་གཉིས་ཁུ་ཚུར་ཁ་གྱེན་བསྟན་གྱིས་པུས་མོའི་སྟེང་བར་དང་། དེ་ནས་ཁ་སྦུབས་ནས་སྒང་དེད་ཀྱིས་
ལུས་ཀྱི་སྟ་ཟུར་བརྒྱུད་ནུ་ཐད་ནས་ལག་གཡས་མདུན། གཡོན་པ་རྒྱབ་བྱས་ནས། རྡོ་རྗེའི་ཁུ་ཚུར་གྱེན་བསྟན་གྱིས་ནུ་བསྐོར་ཚུལ་དུ་པད་
སྐོར་མཚན་རྡེབ་བཅས་དང་། གཡོན་པས་རྒྱབ་ཤད་བཅས་གསུམ། ཡང་གཡས་རྒྱབ་ཤད་གཡོན་པད་སྐོར་སོགས་སྔ་མ་ལྟར་གསུམ། 
དེ་ནས་ལག་གཉིས་ཐལ་མོ་གདེང་། གཡས་སྦུབ། གཡོན་བཀན་པའི་མཐེ་མཛུབ་ཀྱིས་རྐེད་པར་རེག་པ་གཡས་ཕྱོགས་སུ་འགྲོས་
འདེད་ཚུལ་དུ་བཤལ་གསུམ། ཡང་ལག་པ་གཡོན་སྦུབ་གཡས་བཀན་པ་སོགས་སྔ་མ་ལྟར་གྱིས་གཡོན་ཕྱོགས་སུ་གསུམ་བཤལ་ནས། 

༄༅། །བཅའ་བཤིག་དང་། འབེབས་ཆུང་གསུམ་བརྒྱབ་རླུང་རོ་དོར། རྗེས་སུ་ངོ་བོར་བལྟའོ། །དམིགས་པ་སྔར་གྱི་མེ་དེ་ཆེར་
འབར་བས་སྙིང་གི་རྩ་འཁོར་གང་བར་བསྒོམ། འདི་ཡང་ཧ་ཅང་མི་རུང་བར་གསུངས། ཕན་ཡོན་ནི། རྩ་འཁོར་དེའི་གེགས་སེལ། 
སྙིང་རླུང་བརྒྱལ་ནང་བད་ཀན་སྐྲན་སྲིན་སོགས་ལ་ཕན། ཡེ་ཤེས་དང་མཁྱེན་ཆ་རྒྱས་པར་འགྱུར་རོ། །དེས་ཆོས་ཐུན་བཅུ་པའོ།། །།
།།གཉིས་པ་ཐོད་བྱུང་ངོ་འཕུར་ནི། ཆོས་བདུན་གྱི་ངང་ནས་ལག་གཉིས་སྔ་མ་ལྟར་ཀྱི་ནུ་ཐད་ནས་མདུན་དྲང་པོར་ཤད་ཀྱིས་བརྐྱང་། 
མཇིང་པ་དང་ལུས་ཚུགས་མ་ཤོར་བར། གཡོན་སྔོན་དུ་འགྲོ་བའི་པད་སྐོར་དང་བཅས་པས་སྒྲ་ཐོན་པའི་ཐལ་རྡེབ་དང་། མཐིལ་ཕུར་གསུམ། 
སྐྲ་མཚམས་ནས་ལག་གཡས་ཐལ་མོ་མདུན་དང་། གཡོན་རྒྱབ་ཏུ་བྱས་ཏེ་མཐེ་བོང་དང་མཛུབ་མོ་དང་གུང་མོ་གསུམ་གྱིས་རེག་ཅིང་གཞན་

གདེང་བས་གཡོན་ངོས་གསུམ་བྱུགས། གོ་བརྗེས་ནས་གཡས་ངོས་གསུམ་བྱུགས། ལག་གཉིས་མཉམ་པོར་སྒྲ་དང་བཅས་ཐལ་མོས་སྐྲ་
མཚམས་ནས་མར་གསུམ་བྱུགས་ནས་ལག་པ་རྡོ་རྗེ་ཁུ་ཚུར་གྱིས་ལུས་མདུན་བརྒྱུད་པུས་མོར་སླེབ་ཚེ་བཅའ་བཤིག་དང་འབེབས་ཆུང་གསུམ་
བརྒྱབ༑ རླུང་རོ་དོར། རང་ངོར་བལྟ། དམིགས་པ་ནི། ལུས་ཀྱི་སྟོད་ཐམས་ཅད་མེས་གང་བར་བསྒོམ། ཕན་ཡོན་ནི། སྟོད་ཀྱི་
ནད་དང་སྲིན་དང་བད་རླུང་སེལ་ཞིང་། རྩ་ལས་སུ་རུང་བར་འགྱུར་རོ། །ཆོས་ཐུན་བཅུ་གཅིག་པའོ།། ༈ །།གསུམ་པ་དཔུང་བརྡེག་
ལག་བྱུགས་ནི། རྐང་པ་ཕྱེད་སྐྱིལ། ལག་པ་མཐེ་བོང་གིས་སྲིན་ལག་འཕར་རྩ་མནན་པའི་ཁུ་ཚུར་ཐེར་ཁུག་གྱེན་བསྟན་སོགས་སྔ་མ་ལྟར་
དང་༑ རླུང་སྦྱོར་བ་བཞི་ལྡན་དང་། ལག་གཉིས་མཆན་རྡེབ་དང་བཅས་གཡས་གཡོན་དུ་མ་ཡོ་བར་ཕར་ཐད་དྲང་དུ་བརྐྱངས། ཁུ་ཚུར་བསྡམ་

༄༅། །པའི་མཐེ་རྒྱབ་ཀྱིས་དཔུང་མགོ་ལན་གསུམ་བརྡེག་ལ། གཡོན་པའི་ཐལ་མོས་གཡས་པའི་ལག་པ་མདུན་ཕྱོགས་སུ་ཐད་དྲང་
བརྒྱངས་པའི་དཔུང་མགོ་ནས་སོར་རྩེ་དེ་ནས་མཆན་འོག་བར་བྱུགས་པ་གསུམ་སྒྲ་བཅས། གཡོན་པ་དེ་བཞིན་དུ་གོ་ལྡོག་གི་འགྲེས་སྦྱར། འབེབས་
ཆུང་གསུམ་བརྒྱབ། རང་ངོ་མ་བཅོས་པར་བཞག །དམིགས་པ་ནི། ཡན་ལག་ཐམས་ཅད་མེས་ཁྱབ་པར་བསམ། ཕན་ཡོན་ལག་པའི་
རྩའི་ངན་གུམ་སེལ། རླུང་བདེ་བར་རྒྱུ་བ་དང་ནད་སོགས་མི་འབྱུང་ངོ་། །གཞན་ཡང་གེགས་སེལ་ལས། མིག་དང་པུས་མོའི་ཚིགས་ན་ན༔ 
མཐིལ་ཕུར་ལག་དྲོད་སྦྱིན་པར་བྱ༔ ཞེས་སོ། །དེས་ཆོས་ཐུན་བཅུ་གཉིས་པའོ།། ༈ །།བཞི་པ་རྐང་བྱུགས་ནི། རྐང་པ་ཕྱེད་སྐྱིལ་
ལས་ཆོས་དྲུག་ལྡན་པས་རླུང་བཟུང་ནས། པུས་མོ་གཡས་བསང་སྟེ་ལག་གཡས་གོང་གཡོན་འོག་བྱས་པས་འཁྱུད་དེ། འཕག་ཆུང་གིས་ཕྱེད་

འབེབས་དང་རྐང་པ་གཡས་མདུན་དུ་བརྐྱངས་ལ། ལག་པད་སྐོར་གྱིས་གཡས་སྔོན་དང་གཡོན་རྗེས་སུ་བྱས་ཏེ། བརླ་ནས་མཐེ་བོང་རྩེར་ཡར་བསྐོར་
ཚུལ་གྱིས་གཡོན་པ་ཁུ་ཚུར་པུས་སྟེང་ཁ་གྱེན་བསྟན་བཞག །གཡས་པ་དཔྱིའི་ཐད་སོར་གདན་ལ་ཁ་གྱེན་བསྟན་དུ་བརྡེག་པ་བཅས་དེ་འདྲ་ལན་གསུམ་
སོང་མཐར། གཡས་པའི་ཁུ་ཚུར་ཁ་སྦུབས་གཡས་ཀྱི་པུས་སྟེང་བཞག་སྟེ་བརྒྱང་། ལག་གཡོན་མཐེ་བོང་དང་གོང་མོས་རྐང་པའི་སྲིན་མཛུབ་ནས་
འཇུས་ཏེ་གཡོན་པའི་བརླ་སྟེང་འཐེན་ལ་གཅུ། པུས་གཡས་སུ་ཁུ་ཚུར་བཞག་ཡོད་པ་དེ་ཤེད་ཀྱིས་མནན། ཁོག་སྟོད་གཡས་སུ་གཅུས་ཏེ། 
རླུང་དེ་ཕྱོགས་སུ་གསུམ་འབུད། ཡང་རླུང་བཟུང་། རྐང་གཡོན་བསླང་སྟེ། གཡོན་གོང་གཡས་འོག་བྱས་པས་འཁྱུད་པ་དང་། འཕག་ཆུང་
གིས་ཕྱེད་འབེབས་དང་གཡོན་མདུན་དུ་བརྐྱང་བ་སོགས། སྔ་མ་ཇི་བཞིན་པ་གཡོན་པ་དེ་གོ་ལྡོག །སླར་རྔུབ་ཆུང་གིས་རླུང་བཟུང་ལ་འབེབས་ཆུང་

༄༅། །གསུམ༑ རླུང་རོ་དོར། རང་ངོར་བཞག །དམིགས་པ་ཡེ་ཤེས་ཀྱི་མེ་དེས་ལུས་ཀུན་གང་བར་བསམ། ཕན་ཡོན་ནི་ཡོན་ཏན་
མཐའ་ཡས་པ་ཐོབ་ཅིང་། ལུས་སྟོད་སྨད་ཀྱི་གེགས་སེལ། ལུས་སྦྱང་ཐམས་ཅད་ཀྱི་སྙིང་པོའོ། །དེས་ཆོས་ཐུན་བཅུ་གསུམ་པའོ།། །།
༈ །།ལྔ་པ་ཡན་ལག་སྤྱིའི་འཁྲུལ་འཁོར་ནི། རྐང་པ་ཕྱེད་སྐྱིལ་ཁུ་ཚུར་པུས་སྟེང་བཞག་ལ། རླུང་བཟུང་སྟེ། སྟོད་ཚུགས་མི་ཤོར་
བར་ཆུན་དང་ལྡན་པས། འཕག་ཆུང་གིས་ཤད་ཀྱིས་ལང་། གོང་གི་ཁུ་ཚུར་མདུན་རྒྱབ་དང་། པད་སྐོར། ཐལ་གདབ། མཐིལ་ཕུར། ཐོད་
བྱུག །ངོ་ཕུར། ཁུ་ཚུར་ཕྲག་རྒྱབ་བྱུག་པ་བཅས་གསུམ་གསུམ་སོང་མཐར། ལངས་འབེབས་གཅིག །མཛུབ་གང་ཚད་ཀྱིས་བར་འབེབས་
གསུམ་བརྒྱབ་ལ། ཁུ་ཚུར་ནུ་མདོར་བསྣུན་པ་དང་མཉམ་དུ་ཧཱ་སྤྲུགས་གསུམ་བྱ། ཆོས་ཉིད་ཁྱབ་གདལ་ཆེན་པོར་འབྱམས་ཀྱིས་བཞག །དེ་

དག་རླུང་གཅིག་དང་རམ་ནས་སྦྱང་བ་ཕྱག་སྲོལ་ཡིན། དམིགས་པ། ལུས་ཕྱི་ནང་ཐམས་ཅད་མེས་ཁྱབ། ཡེ་ཤེས་ཀྱི་རྟེན་ལས་མ་དག་པའི་རྩ་འཁོར་
རིགས་བསྲེག །བ་སྤུའི་ཁུང་བུ་ནས་འཕྲོས་པས། ཕྱི་རོལ་ཐམས་ཅད་མེ་ཕྲ་མོ་རི་དྭགས་ཀྱི་སྤུའི་རྩེ་མོ་ལྟ་བུ་འབར་བར་བསམ། ཐུན་བསྡུ་བའི་
ཚེ་ཨ་ཤད་ལ་ཐིམ་པར་བསམ། རྗེས་ཐོབ་སྒྱུ་མ་ལྟ་བུར་ཉམས་སུ་བླང་ངོ་། །ཐུན་བསྡུ་ཚུལ་དང་། རྗེས་ཐོབ་ཀྱི་རིམ་པ་སྔ་མ་ཀུན་ལའང་
དྲན་པར་བྱའོ། །ཕན་ཡོན་ནི། ལུས་སྟོད་སྨད་ཀྱི་རྩ་ངན་འཁུམས་ཞྭ་རེངས་ཡོ་འཁྱོགས་འཐུམ་པ་སོགས་སོར་ཆུད་པར་འགྱུར་རོ། །དེ་ལྟར་
གཏུམ་མོའི་ལམ་ཡན་ལག་དང་བཅས་པར་གོམས་པས། ཕྱིའི་དྲོད་དང་། ནང་གི་བདེ་བ་ཆེན་པོའི་ཡེ་ཤེས་དང་། གསང་བ་རྣམ་པར་མི་རྟོག་
པའི་ཡེ་ཤེས་གསལ་སྟོང་བདེ་ཆེན་གྱི་དྲོད་ཐོབ་པར་འགྱུར་རོ། །དེས་ཆོས་ཐུན་བཅུ་བཞི་པའོ།། ༈ །།སྤྱི་དོན་བཞི་པ་ཁམས་བྱང་ཆུབ་སེམས་

༄༅། །བདེ་བ་ཆེན་པོའི་ཡེ་ཤེས་ལམ་དུ་བྱེད་པ་ལ། སྔོན་འགྲོ། དངོས་གཞི། རྗེས་ཀྱི་རིམ་པའོ། །དང་པོ་ནི་གཏུམ་མོའི་མེ་ལས་ལ་
སྦྱར་བ་སྟེ། སྔར་བཞིན་རང་རྣལ་འབྱོར་མར་གསལ་བའི་ལུས་དབུས་ནས་རྩ་གཙོ་བོ་གསུམ་དང་། འཁོར་ལོ་ལྔ་གསལ་བ་དང་། ལྟེ་བའི་
རྩུམ་གྱི་འདུས་མདོར། ཉི་གདན་དང་། ཨ་ཤད་ད་ལོག་གི་རྣམ་པར་བསྒོམ་པ། རླུང་རྔུབ་པས་རོ་རྐྱང་ལམ་ནས་རླུང་གིས་བསྣུན་པས་མེ་ལ་
སྦུད་པ་བརྒྱབ་པ་ལྟར་འབར་ནས་རིམ་པར། ལྟེ་བ། སྙིང་ག །མགྲིན་པ། སྤྱི་བོའི་བར་སླེབས་པས། ལུས་ཕྱི་ནང་ཐམས་ཅད་བདེ་དྲོད་
ཆིལ་གྱིས་བསམ་ལ། ངག་འདོན། ཧཱུྃ་ཧྲཱིཿ གཉིས་མེད་དོན་གྱི་དབུ་མའི་དཀར་ཆ་ཐབས༔ རིག་མདངས་དམར་ཆ་ཤེས་རབ་བདེ་བ་ཆེ༔ 
ཐབས་ཤེས་རོ་རྐྱང་རྒྱུ་བས་ཆེར་བསྐྱེད་ཅིང་༔ ནུས་པས་ལམ་མཆོག་རྟེན་དང་དབྱེར་མེད་བསྲེ༔ ཞེས་ཚིག་གིས་གསལ་གདབ་ལ་བདེ་དྲོད་

མ་སྐྱེས་ཀྱི་བར་སྦྱངས། རྩ་ཁམས་དག་པའི་ཀློང་ནས་བདེ་དྲོད་རང་འབར་གྱིས་བསྐུར་བའི་ཐེག་ལེ་འབར་འཛག །དགའ་བཞིའི་ཡེ་ཤེས་
ཐབས་སུ་རྒྱུད་ལ་སྐྱེ་བའི་ཐབས་ལམ་མེད་དུ་མི་རུང་བའི་གནད་བཞི་པར་གསུངས་སོ། །དེས་ཆོས་ཐུན་བཅོ་ལྔ་པའོ།། ༈ །།གཉིས་
པ་དངོས་གཞི་ལ། ཁམས་བདེ་ཆེན་རྒྱལ་མོའི་རྣམ་བཞག་སྤྱིར་བཤད་པ་དང་། སྒོམ་རིམ་བྱེ་བྲག་ཏུ་བཤད་པའོ། །དང་པོ་ལ། ཐིག་
ལེ་གནས་ཚུལ་གྱི་རྣམ་གྲངས་བསྟན་པ་དང་། ཉམས་ལེན་ཟུང་འཇུག་གི་རྒྱུ་མཚན་བསྟན་པ། ཐབས་ལམ་ངོས་བཟུང་ཞིང་འཐད་པ་དང་
བཅས་པ་གསུམ། དང་པོ་ལ། སྤྱི་དང་། ཁྱད་པར་གཉིས། དང་པོ་ནི། ལམ་དུས་ཀྱི་འོད་གསལ་བའི་ཡེ་ཤེས་གང་ཞིག་འཆར་བའི་
གནས་མཐར་ཐུག་སྙིང་གའི་ཐིག་ལེ་སྟེ། སྒྱུ་འཕྲུལ་གྱི་ལུགས་ལ་སྙིང་གའི་དྭངས་མ་ལྔའི་དབུས་ན་ཡེ་ཤེས་སྙིང་པོའི་རྟེན་གྱི་ཐིག་ལེ་ཝྃ་ཡིག །

༄༅། །གི་རྣམ་པར་བཞུགས་པར་གསུངས་ཏེ། རྡོ་རྗེ་ལས། ལུས་ཅན་སྙིང་ལ་གང་གནས་པ། །རང་བྱུང་ཡེ་ཤེས་ཟག་མེད་
གཟུགས༑ །མི་ཤིགས་ཐིག་ལེ་བདེ་ཆེན་པོ། །ནམ་མཁའ་ལྟ་བུར་ཀུན་ཁྱབ་པ། །ཞེས་དང་། ཕྲ་བཀོད་ལས། ཏིལ་འབྲུའམ་ནི་ཡུངས་འབྲུ་
ལ༑ །མར་ཉིད་ཡེ་ནས་ལྷུན་གྲུབ་བཞིན། །སེམས་ཅན་ལུས་ལྟར་སྣང་བ་ལ། །དེ་བཞིན་གཤེགས་པའི་ས་བོན་ནི། །མཐུན་པའི་འོད་དང་
བཅས་པར་སྣང་། །ཞེས་གསུངས་པ་ལྟར། ཁམས་དྲུག་ལྡན་གྱི་རྡོ་རྗེའི་ལུས་གྲུབ་ཙམ་ནས་རང་ཆས་སུ་ཡོད་པའི། གཉུག་མའི་རྩ་ཐིག་རླུང་
སེམས་ཀྱི་ཁམས་རང་བཞིན་བདེ་གཤེགས་སྙིང་པོ་དང་བཅས་པ་རྒྱུ་རྒྱུད་དམ་གཞི་རྒྱུད་དུ་གསུངས་པའི་ཚུལ། དབང་གི་གལ་པོ་ལས། རྩ་བཞི་
འོད་བཞི་ས་བོན་དྲུག །མདོར་བསྡུས་སྙིང་པོ་ཆོས་ཀྱི་སྐུ། །ཞེས་པས། སྙིང་གའི་རྩ་འཁོར་གྱི་དབུས་ན། རྩའི་དྭངས་མ་འོད་རྩ་དར་སྐུད་ལྟ་

བུ་རུ། ཁྲག་དབུགས་དྲོད་དང་ནམ་མཁའི་དྭངས་མ་ལྔ་ལྡན་གྱི་ཐིག་ལེ་སྟེ། དཔེ་ཆུང་རང་གནས་ལས། དར་སྐུད་མཚལ་བུ་གསེར་གྱི་རླངས། །
ཉི་ལྡན་མེ་ལོང་ངད་དག་ནི། །འབྱུང་བ་བཞི་ཡི་དྭངས་མ་སྟེ། །བདེ་བའི་དྭངས་མ་ནམ་མཁའི་ཁམས། ཞེས་སོ། །རྐང་པ་ཕྱི་མའི་དོན་དེར་
རླུང་སེམས་ཟིན་ཅིང་ཐིམ་པ་བདེ་བ་ཆེན་པོ་དང་། ཡེ་ཤེས་ཀྱི་སྣང་བ་མུ་མེད་པ་འཆར་བའི་རྟེན་ཡིན་ཏེ། མི་འཇིགས་ཕྲེང་བ་ལས། དེ་དབུས་
སྤྲོས་མེད་ཐིག་ལེ་ནི། །ངོ་བོ་ཉིད་སྐུ་དེའི་ཚུལ་ནི། །ཤེལ་སྦུགས་རེ་ན་ཆེན་ཟེའུ་བཅུག་ལྟར། །ཕྱི་ནང་མེད་གསལ་རང་བྱུང་སྟེ། །ཞེས་
སོ༑ །དེ་ལས་གྱེས་པ་ཕྱོགས་བཞིར་རྩ་བཞིའི་མདུན་གྱི་རྩའི་རྩེ་གསུམ་དུ་གྱེས་པ་ལ་ཆོས་ཉིད་ཀྱི་རྩ་ཞེས་བྱ་སྟེ། སྐྱེ་མེད་ཀྱི་ཡེ་ཤེས་འཆར་
བའི་ལས་བྱེད་ལ། གྱེས་མཚམས་ཀྱི་སྦུབས་སུ་འོད་དཀར་ཟླུམ་ལ་བརྟེན་པའི་སྦྱང་བྱ་ལྷ་མིན་གྱི་ས་བོན་སུ། དུད་འགྲོའི་ཏྲི་ཀུན་གཞིའི་

༄༅། །ངོ་བོ། སྦྱོང་བྱེད་རྒྱལ་བའི་སྐུའི་ས་བོན་ཨོཾ་གྱིས་ནོན་པ། གཡས་སུ་གྱེས་པའི་རྩ་གཅིག་ལ་ཡེ་ཤེས་ཀྱི་རྩ་ཞེས། ཡེ་
ཤེས་ཀྱི་སྣང་བ་འཆར་བའི་ལས་བྱེད། དེའི་སྦུབས་སུ་འོད་མཐིང་ག་གྲུ་བཞི་ལ་བརྟེན་པའི་སྦྱང་བྱ་ལྷའི་ས་བོན་ཨ། མིའི་ནྲྀ་ཡིད་ཤེས་ཀྱི་ངོ་བོ་
སྦྱོང་བྱེད་རྒྱལ་བའི་ཐུགས་ཀྱི་ས་བོན་ཧཱུྃ་གིས་མནན་པ། གཡོན་དུ་གྱེས་པའི་རྩ་གཅིག་ལ་ཡོན་ཏན་གྱི་རྩ་ཞེས། མངོན་ཤེས་དང་འབྲས་བུའི་
སྣང་བ་འཆར་བའི་ལས་བྱེད། དེའི་སྦུབས་ནས་འོད་དམར་པོ་ཟླ་གམ་ལ་སྦྱང་བྱ་དམྱལ་བའི་ས་བོན་དུ༔ ཡི་དྭགས་ཀྱི་པྲེ་སྒོ་ལྔའི་རྣམ་ཤེས་ཀྱི་ངོ་
བོ་སྦྱོང་བྱེད་གསུང་གིས་བོན་ཨཱཿས་ནོན་པ། རྒྱབ་ཏུ་གྱེས་པའི་རྩའི་རྩེ་མོ་གསུམ་པ་དེར་རླུང་སེམས་ཞུགས་པས་ཤེས་པ་རྨོངས་ཤིང་འཇོམས་པར་
བྱེད་པས་རང་རྒྱུད་ཀྱི་རྩ་ཞེས་བྱ་ཞིང་། འོད་དམར་ནག་གྲུ་གསུམ་ལ་བརྟེན་པའི་འཁྲུལ་སྣང་སྣ་ཚོགས་འཆར་བ་སྟོན། ཡིད་ཀྱི་ངོ་བོ། ཀུན་

གཞི་ཡིད་སྒོ་ལྔའི་ཤེས་པ་གསུམ་སྙོམས་པར་འགེབས་པ་སྟེ་བསླད་པ་ཡིད་ནོ། །དེ་སྐད་དུ། དཔེ་ཆུང་རང་གནས་ལས། ཆོས་ཉིད་ལྷ་མིན་
དུད་འགྲོ་ཟླུམ། །ཀུན་གཞི་ཨོཾ་གྱི་སྙིང་པོར་ལྡན། །ཡེ་ཤེས་ལྷ་མི་གྲུ་བཞི་ཡི། །སྙིང་པོ་ཧཱུྃ་ནི་བདེ་གཤེགས་ཐུགས། །ཡོན་ཏན་དམྱལ་བ་ཡི་
དྭགས་ཨཱཿ །ཟླ་གམ་གསུང་གི་རང་བཞིན་ཡིན། །དམར་ནག་གདོང་ལ་ལྐོག་ཞོལ་དབྱིབས། །དེ་ནི་བླུན་རྨོངས་སྣོད་ཡིན་ཏེ། །ཤེས་པ་
གསུམ་ལ་སྙིང་པོ་འགེབས། །དྲག་པོ་ཉིད་དུའང་བཤད་པར་བྱ། །ཞེས་སོ། །ཡང་དབང་ཉེ་བར་སྨིན་པ་ལས། སྤྱི་བོ་མགྲིན་པ་སྙིང་ག་དང་། །
ལྟེ་བ་གསང་གནས་རྐང་མཐིལ་དུ། །ཨ་སུ་ནྲྀ་ཏྲི་པྲེ་དུ་གནས། །ཞེས་གསུངས་པ་ནི་ཡི་གེས་རྩལ་སྦྱངས་སུ་དབྱེ་བའོ། །གཉིས་པ་ལྟེ་བའི་
ཐིག་ལེ་ནི། རྩ་འདབས་རེ་བཞིའི་དབུས་ན་དབྱིངས་ཕྱུག་ལྔའི་ཐིག་ལེ་ཞེས་བྱ་བ་ཀུན་ཏུ་བཟང་མོའི་རང་བཞིན་ཡི་གེ་ཨས་རྣམ་པར་བཞུགས་ཏེ། 

༄༅། །གསང་ཐིག་ལས། གསང་བའི་ཤེས་རབ་ཐིག་ལེ་དབྱིབས། །བཅུ་དྲུག་བཞི་ཡི་དཀྱིལ་ན་བཞུགས། །ཞེས་སོ། །འདི་ནི་ལས་
རླུང་རྟོག་པ་སྒྲིབ་གཉིས་ཀྱི་བུད་ཤིང་མ་ལུས་པ་ཟ་བ་ལ་གཅིག་ཏུ་གཏུམ་པས་ཙཎྜ་ལི་ཞེས་བྱ། སྒྱུ་འཕྲུལ་ལུགས་ཀྱི་རྐྱེན་གྱི་འཁོར་ལོ་གཉིས་པོ་
འདིའི་ཁོངས་སུ་འདུ་སྟེ། མེ་དང་རྡོ་རྗེ་དབྱིངས་ཕྱུག་གཉིས། །མཉམ་དུ་འདྲེས་པས་དྲག་པོར་བཤད། །ཅེས་སོ། །འདི་ལ་མི་འཇིགས་
ཕྲེང་བ་ལས། གནས་ནི་སྤྲུལ་པའི་འོག་སོར་བཞི་ནའོ། །དབང་ཕྱག་མའི་རྩ་དང་དེ་མཉམ་པོར་གནས་པས་ལས་ཀྱི་མཁའ་འགྲོ་མ་སྦོར་མ་
ཞེས་བྱའོ། །དེའང་དབྱིབས་ཨེ་ལས་ལོགས་དང་ཟུར་དང་མཐའ་དབུས་ཀྱིས་ཕྱེ་བས་སྦོར་མ་བརྒྱད་དོ། །ཞེས་སོ། །དེ་ནི་ལྟེ་བའི་འོག་གི་རླུང་
གིས་བསྐྱོད་ཅིང་རྒྱས་པར་བྱེད་པས་ལྟེ་བའི་འཁོར་ལོ་ནས་རིམ་བཞིན་འབར་བར་འགྱུར་རོ། །མངལ་དུ་ཁུ་ཁྲག་གཉིས་ཡོངས་སུ་གྱུར་པ་ལས་

ལུས་གྲུབ་པས་བྱང་སེམས་དཀར་དམར་གཉིས་ལུས་ཀྱི་ཁམས་ཐམས་ཅད་ཀྱི་གཙོ་བོ་ཡིན་ལ་དམར་ཆ་རྒྱུན་དུ་གནས་པ་ནི་ལྟེ་བའི་འཁོར་ལོ་ཡིན་ནོ། །
གསུམ་པ་མགྲིན་པའི་འཁོར་ལོ་ནི་རྩ་འཁོར་གྱི་དབུས་ན་མཁའ་འགྲོ་མ་རྣམས་མ་ཞེས་བྱ་བ་ཡི་གེ་ཨཾ་གི་དབྱིབས་སུ་གནས་ཏེ། དབང་གི་གལ་
པོའི་རང་འགྲེལ་ལས། རང་བཞིན་གྱི་མཁའ་འགྲོ་མ་རྣམས་མ་ཞེས་བྱ་སྟེ། ཅིར་ཡང་གནས་པ་མེད་པར་ལོངས་སྤྱོད་ཐམས་ཅད་རོལ་པ་ནི་ལྕི་སྟེ། 
ཕྱི་ནང་ཀུན་ལ་བརྡའ་སྤྲོད་པར་བྱེད་པས་ཁྱབ་མ་ཞེས་ཀྱང་གསུངས་སོ། །ཞེས་སོ། །བཞི་པ་སྤྱི་བོའི་འཁོར་ལོ་ནི། རྩ་འཁོར་གྱི་དབུས་ན་
ཀུན་ཏུ་བཟང་པོའི་ཐིག་ལེ་ཧཾ་ཡིག་དཀར་པོ་མགོ་ཐུར་བསྟན་གྱི་གནས་པ་སྟེ། ཐལ་འགྱུར་ལས། མི་འགྱུར་བསྟན་པའི་ཐིག་ལེ་ཉིད། །ཧཾ་
ཡིག་སྙིང་པོ་བྱང་ཆུབ་སེམས། །ཞེས་སོ། །དེའང་ཐིག་ལེ་དཀར་པོ་འཁོར་ལོ་དང་རྩ་འདབ་གཞན་དུ་གནས་པ་དང་། རྒྱུའི་སྐབས་ཡོད་

༄༅། །མེད་སྣ་ཚོགས་ཀྱང་། རྟག་ཏུ་གནས་པ་ནི་སྤྱི་བོ་ཁོ་ན་ཡིན་ནོ། །གཉིས་པ་ནི། ལམ་འདིའི་གཏན་ལ་དབབ་བྱ་རྡོ་རྗེའི་ལུས་
འདི་ལ་ཀུན་རྫོབ་དང་དོན་དམ་པས་དབྱེ་བའི་ཐིག་ལེ་བཅུ་དྲུག་སྟེ། འཇམ་དཔལ་སྒྱུ་འཕྲུལ་དྲྭ་བ་ལས། བཅུ་དྲུག་ཕྱེད་ཕྱེད་ཐིག་ལེ་ཅན། །ཞེས་
སོ། །དེ་ལ་དོན་དམ་གྱི་ཐིག་ལེ་བརྒྱད་དང་། ཀུན་རྫོབ་ཀྱི་ཐིག་ལེ་བརྒྱད་དོ། །དང་པོ་ནི། རྣལ་འབྱོར་པས་མ་བཟུང་བཏང་ཡང་། ཕྱིར་མི་
འགྲོ་བའི་ཐིག་ལེ་བརྒྱད་དེ། སྲོག་འཛིན་ཞིང་ལུས་ཟུངས་བསྐྱེད་པའི་དྭངས་མ། རྐྱེན་ཕྱག་རྒྱ་མ་དང་འཕྲད་པའི་དུས་སུ། ཐིག་ལེ་རྣམས་རང་
གནས་སུ་གཡོས་པས་བདེ་བ་ཁྱད་པར་ཅན་སྐྱེ་ནའང་། ཕྱིར་གསང་གནས་ནས་མི་འབབ། དེའི་ཚུལ་ནི། བཤད་མ་ཐག་པ་བཞིན། ཐིག་ལེ་
ལྔ་འཁོར་ལོ་ལྔའི་རྩ་མདུད་ཀྱི་དབུས་ན་ཡི་གེའི་རྣམ་པར་གནས་ཏེ་འབྱུང་བཞི་ཆ་མཉམ་གྱི་དྭངས་མ་དང་། གཅིག་ནི་ཕ་ལས་ཐོབ་པའི་དྭངས་མ་

དཀར་པོ་སྨིན་ཕྲག་གམ་ཚངས་བུག་ཏུ་ཧྃ་ཡིག་གི་རྣམ་པ་ཆུའི་དྭངས་མ་གཙོ་ཆེར་གནས། གཅིག་ནི་མ་ལས་ཐོབ་པའི་དྭངས་མ་དམར་པོ་རྡོ་རྗེའི་རྩེ་མོ་
དང་༑ པདྨའི་ཟེའུ་འབྲུ་ལ་མེའི་དྭངས་མ་གཙོ་ཆེར་གནས། གཅིག་ནི། གཙོ་བོ་དོན་དམ་པའི་ཐིག་ལེ་ཙིཏྟའི་དཀྱིལ་ན་གནས་སོ། །དེ་ལྟར་
བརྒྱད་པོ་ཟུང་འཇུག་ཏུ་གནས་པས། རྒྱུད་སྡེ་འགའ་ཞིག་ན་དོན་དམ་བྱང་ཆུབ་སེམས་བརྒྱད་ཞེས་བཤད་ལ། སྐྱེ་རྒུ་རྣམས་འཆི་བའི་དུས་སུ་
འཁྲུགས་ཏེ་གནས་འཕོས་པས་ཚེ་དུས་བྱེད་པ་དང་། རྐྱེན་གྱིས་འཁྲུགས་པས་ནད་འབྱུང་བར་བྱེད་དོ། །དེ་སྐད་དུ། ཀློང་གསལ་ལས། 
ཡེ་ཤེས་རྩལ་གྱི་ལུས་གྲུབ་པས། རྩ་གྲུབ་དེ་ལ་ཐིག་ལེས་ཁྱབ། །རྒྱུ་ཡི་ཐིག་ལེ་ཡི་གེར་གནས། །དེ་ལ་སྐུ་དང་ཡེ་ཤེས་ཀྱི། །ཐིག་ལེ་
དག་ཏུ་གནས་པའོ། །ཞེས་སོ། །གཉིས་པ་ཀུན་རྫོབ་ཀྱི་ཐིག་ལེ་བརྒྱད་ནི། བཟུང་ཡང་ཟིན་ལ། བཟློག་ཀྱང་བཟློག་པའི་ཐིག་ལེ་དྲུག་

༄༅། །ཡོད༑ དེའང་དྭངས་སྙིགས་གཉིས་ཡོད་པའི་དངོས་སུ་འབྱུང་བའི་ཁ་དོག་དཀར་པོ་དང་། དྭངས་མ་ནི་དེའི་གསེབ་ན་དཀར་
ཞིང་སྔོ་བ་དངུལ་ཆུ་ལྟ་བུ་ཡུངས་འབྲུ་ཙམ་པ་དྲུག་ཡོད། འདི་ནི་རིགས་རྒྱུད་ཀྱི་རྒྱུ་ཀུན་རྫོབ་བྱང་ཆུབ་ཀྱི་སེམས་ཞེས་བྱ་སྟེ་སྔ་མ་རྣམས་དང་ཡང་རྟེན་
དང་བརྟེན་པའི་ཚུལ་དུ་ཡོད། བཟུང་ཡང་མི་ཟིན་ལྡོག་ཀྱང་མི་ལྡོག་པའི་སྙིགས་མ་གཉིས་ཡོད་དེ། རྐྱེན་གྱིས་པདྨའི་སྣལ་མ་ལྟར་འབྱུང་བ་
སྟེ༑ ཕན་གནོད་གང་ཡང་མེད་དོ། །དེ་ལྟ་བུའི་དྲངས་མ་དེ་ཉིད་ཉམས་ན། མི་དགེ་བ་མཐའ་དག་འཕེལ་ཞིང་། དངོས་གྲུབ་ཐམས་ཅད་
སྤང་བ་དང་། རྩ་གནས་ཀྱི་མཁའ་འགྲོ་མ་འབུམ་ཕྲག་དུ་འབོད་ལྡིར། སྔགས་ཀྱི་དམ་ཚིག་ཉམས་པ་སོགས་ཉེས་དམིགས་ཤིན་ཏུ་ཆེ་བར་
གསུངས༑ དེས་ན་ཐབས་ལྡན་གྱི་ཐིག་ལེ་དེ་དག་གོང་འཕེལ་དུ་བྱ་དགོས་ཏེ། ལྡུམ་རའི་པདྨོར་མེ་ཏོག་གི་རྒྱུ་ཚང་བར་གནས་ཀྱང་། ཆུ་ལུད་

ཀྱིས་གསོས་མ་ཐེབས་ན་ཇེ་ཞན་སོང་ནས་མཐར་རང་སྐམ་ལ་འགྲོ་བ་བཞིན་དང་། ཁྱད་པར་དུ་སྔར་བསྟན་པ་བཞིན་ཐིག་ལེ་དེས་ལུས་ཐམས་
ཅད་ལ་ཏིལ་འབྲུར་མར་བཞིན་གནས་ཀྱང་། ལྗོན་ཤིང་གི་སྡོང་པོ་བསྒུལ་བས་ལོ་འདབ་ཀྱི་ཆར་ཟིལ་དུས་གཅིག་ལ་ཐུར་དུ་འབྲུལ་བ་དང་འདྲ་
བས༑ ཐིག་ལེ་བཟུང་བཟློག་དགྲམ་པའི་ཐབས་བརྩོན་པ་གལ་ཆེ། དེ་བྱེད་པས་ཁམས་གོང་འཕེལ་དུ་འགྲོ་ཞིང་། ཕྱི་ནང་གི་ཡོན་ཏན་
ཕུན་སུམ་ཚོགས་པར་འགྱུར། ཉམས་ན་ཆར་ཟིལ་དང་བྲལ་བའི་ལྗོན་ཤིང་སྐམ་པ་དང་། ཏིལ་ལས་མར་བཏོན་ཟིན་པའི་ཚིག་མ་བཅུད་
དང་བྲལ་བ་བཞིན། སྟོབས་ནུས་ཚེ་བསོད་ཐམས་ཅད་ཉམས། ཁྱད་པར་ནང་གི་ཡོན་ཏན་ཐམས་ཅད་འགྲིབ། དེས་ན་ཁམས་ཉམས་
མ་ཉམས་ཀྱིས། སྟོབས་ཤུགས། གཟི་མདངས། ལང་ཚོ། དགའ་བདེ། སྤྲོས་པ་ཆེ་ཆུང་སོགས་ཀྱི་ཁྱད་པར་ཤེས་པར་བྱའོ། །

༄༅། །གཉིས་པ་ཉམས་ལེན་ཟུང་འཇུག་གི་རྒྱུ་མཚན་ནི། ལུས་ནི་གྲོང་དང་འདྲ། རྩ་ནི་སྲང་ཀ་དང་འདྲ། རླུང་ནི་མིའི་འདུ་
ཚོགས་སམ་དམང་དང་འདྲ། ཐིག་ལེ་ནོར་དང་འདྲ། རིག་པ་བདག་པོ་དང་འདྲ་བས། རྩ་རླུང་ལ་བརྟེན་ནས་ཐིག་ལེ་གནད་དུ་སྨིན་པར་
བྱ་བ་གལ་ཆེ། དེ་མ་ཡིན་པར་རྩ་རླུང་གཉིས་སྤང་བའི་ཐིག་ལེ་ཁོ་ན་གནད་དུ་ཆུད་དཀའ་བས་འབོ་ཟག་སོགས་ཀྱིས་བདེ་སྟོང་གི་ཡེ་ཤེས་སྐྱེ་
དཀའ་སྟེ། ཆོས་དྲུག་སྲས་མཁར་མ་ལས། རྩ་རླུང་གཉིས་པོ་མ་བསྒོམ་ན། །ཐིག་ལེ་ཡོད་ཀྱང་བྱང་ཐང་གི། །གཉེར་བྱེད་མེད་པའི་
ནོར་དང་འདྲ། །ཉམས་དང་ཟག་དང་འབོ་ལ་སོགས། །བདེ་བར་ལོངས་སྤྱོད་ག་ལ་འགྱུར། །ཞེས་སོ། །ཡང་རྩ་ཐིག་སྤང་བའི་རླུང་རྐྱང་
བསྒོམ་པས་བདེ་སྟོང་གི་ཡེ་ཤེས་མི་སྐྱེ་ཞིང་གནས་སྐབས་ཀྱི་ཡོན་ཏན་ཁྱད་པར་ཅན་མི་འབྱུང་ཏེ། དཔལ་ན་རོ་པས། རྩ་དང་ཐིག་ལེ་མ་

བསྒོམ་ན། །རླུང་རྐྱང་གཅིག་པུ་སྒོམ་པ་ནི། །མི་ལྟོག་དྲུག་པོར་ཕྱུངས་འདྲ་བའི། །གཞན་གྱིས་བཀུར་བའི་གནས་མེད་དེ། །འཕྲལ་དུ་
སྡུག་ལ་ཕུགས་སུ་སྟོང་། །ཞེས་སོ། །རླུང་དང་ཐིག་ལེ་མ་བསྒོམ་པར། །རྩའི་རང་བཞིན་བསྒོམ་པ་ཙམ་ནི། །ཁང་སྟོང་ལ་བྱ་ར་
བྱེད་པ་དང་འདྲ་བས་དོན་མེད་པ་སྟེ། རྗེས་དེ་ཉིད་ཀྱིས། རླུང་དང་ཐིག་ལེ་མ་བསྒོམ་ན། །རྩ་ཡི་རང་བཞིན་བསྒོམ་ལགས་ཀྱང་། །ཁང་
སྟོང་གཉེར་བྱེད་མེད་འདྲ་བའི། །བྱ་དང་བོང་བུ་ཁྱི་ཕག་གི། །གནས་མལ་དེ་ལས་གཞན་གྱིས་ནི། །དགོས་འདོད་འབྱང་བར་མི་འགྱུར་
རོ༑ །ཞེས་སོ། །དེས་ན་རྩ་ལ་བརྟེན་པའི་རླུང་། དེ་ལ་བརྟེན་པའི་ཐིག་ལེ་དབྱེར་མེད་དུ་གནད་ལ་བསྣུན་པས་སྲོག་རྩོལ་དབུ་མར་
ཚུད་བདེ་སྟོང་མི་ཤིག་པའི་ཐིག་ལེ་སྐུ་ལྔ་ཡེ་ཤེས་ལྔའི་བདག་ཉིད་བཅུད་དུ་སྨིན་པར་འགྱུར་ཏེ། ཕྱག་རྒྱ་ཟུང་འཇུག་ལས། མ་དག་

༄༅། །བཅིངས་གྲོལ་དག་བྱེད་རྩ་ཁ་འབྱེད༔ དྷཱུ་ཏིའི་མདུད་གྲོལ་དབུ་མར་རླུང་ཚུད་ཐབས༔ ཞེས་དང་། རང་བཞིན་དབབ་བཟློག་
དགའ་བཞིའི་ལོངས་སྤྱོད་ཀྱིས༔ འཁོར་ལོ་བདུན་བརྩེགས་ཕོ་བྲང་དབུ་མའི་མཁར༔ ཐབས་ཤེས་ཉི་ཟླ་ཟག་མེད་བདུད་རྩིའི་རྫས༔ གཉིས་
མེད་ཉི་ཁྲི་ཆིག་སྟོང་དྲུག་བརྒྱའི་བཅུད༔ བཅུ་གཉིས་མི་ཤིག་ཐིག་ལེར་བསྡུད་པ་ཡིས༔ རྟོག་མེད་ཡེ་ཤེས་རོལ་པ་ཆེན་པོར་སྤྱོད༔ ཅེས་
སོ༑ །གསུམ་པ་ཐབས་ལམ་ངོས་བཟུང་ཞིང་འཐད་པ་དང་བཅས་པ་ནི། མཁས་གྲུབ་པདྨ་བློ་ལྡན་གྱི་གསུངས་ལས་འདི་ལྟར་འབྱུང་
སྟེ༑ ཕྱག་རྒྱ་ལ་བརྟེན་པའི་ཐབས་ལམ་གྱི་ཡེ་ཤེས་གང་ཞིག་དཔེའི་ཡེ་ཤེས་ཡིན་ནམ། དོན་གྱི་ཡེ་ཤེས་ཡིན་ཞེ་ན། མཐོང་སྤང་མ་སྤངས་
པས་དཔེའི་ཡེ་ཤེས་ཡིན་ཏེ། ཡེ་ཤེས་གྲུབ་པ་ལས། དབང་པོ་གཉིས་འབྱུང་བདེ་བ་ནི། །དེ་ཉིད་ཡིན་ཞེས་སྐྱེ་ངན་སྨྲ། །དེ་ནི་བདེ་བ་

ཆེ་ཡིན་ཞེས། །རྒྱལ་བ་མཆོག་གིས་མ་གསུངས་སོ། །ཞེས་སོ། །འོ་ན་དེས་དོན་མཚོན་མི་ནུས་སོ་ཞེ་ན། ཤིན་ཏུ་ནུས་ཏེ། དཔེ་ཆུའི་
ཟླ་བ་ཡང་། དོན་ནམ་མཁའི་ཟླ་བ་ཡོད་པས། རྟགས་ཆུ་ནང་དུ་སྣང་བ་དེ་བཞིན་དུ། རྣལ་འབྱོར་པས་རང་འོད་ཀྱི་རིག་མ་དང་སྦྱོར་བས་དཔེ་
འབར་འཛག་གི་དམིགས་པ་བསྒོམ་པས། དོན་བདེ་སྟོང་གཉིས་སུ་མེད་པ་ཀ་དག་གི་དགོངས་པ་ཕྱིན་ཅི་མ་ལོག་པར་འཆར་ཏེ། རྟགས་
དགའ་བཞིའི་ཡེ་ཤེས་འཆར་བའི་ཕྱིར་ཏེ། བདེ་མཆོག་ལས། ཕྱག་རྒྱ་དང་བྲལ་བདེ་བ་ནི། །ལུས་ཅན་རྣམས་ལ་བྱིན་མི་རློབས། །ཕྱག་
རྒྱའི་རྣལ་འབྱོར་མཆོག་འདི་ཡིས། །བདེ་བ་ཆེན་པོ་ཐོབ་པར་འགྱུར། །ཞེས་དང་། ཏོག་ཙེ་པས། ཉི་ཟླ་གཟའ་ཡི་ཟིན་པ་ན། །ཤེས་
རབ་རྡོ་རྗེའི་སྦྱོར་བ་ལས། །ཞུ་བས་གཉིས་མེད་ཡེ་ཤེས་ཀྱིས། །སྐྱེ་བ་འདི་ནི་སངས་རྒྱས་ཉིད། །དོན་དམ་དགའ་བའི་རང་བཞིན་ཏེ། །གཟུང་

༄༅། །དང་འཛིན་པ་རྣམ་པར་སྤངས། །གྲུབ་པའི་གཟུགས་སུ་ཐེ་ཚོམ་མེད། །སྙིང་རྗེ་གཉིས་སུ་མེད་པའི་མཆོག །ཅེས་དང་། 
ཨཱརྱ་དེ་ཝས། བདེ་བ་ཆེན་པོ་བསྒྲུབ་པར་བྱེད་པ་ལ། །བདེ་བ་ཆེན་པོའི་ཐབས་ལས་གཞན་མེད་དེ། །ཞེས་སོ། །ཞེས་གསུངས་སོ། །གཉིས་
པ་སྒོམ་རིམ་བྱེ་བྲག་ཏུ་བཤད་པ་ལ། འབེབས་པ། བསྐྱིལ་བ། བཟློག་པ་དང་གསུམ། དང་པོ་འབེབས་པ་ལ་མཁས་པ་ལུགས་མཁན་
བཟང་པོས་ཞུན་བཞུ་བ་ལྟ་བུ་ནི། བསྐྱེད་པ་གོང་ལྟར་ལ། ཨ་ཤད་ཀྱི་རྩེར་ཕག་མོ་དམར་མོ་ཚོན་གང་བ་བརྒྱན་མེད་གཅེར་བུ་བདེ་བ་རབ་ཏུ་རྒྱས་
པས་གར་སྟབས་ལིང་ལིང་འཁྱུག་པའི་མཁའ་གསང་ནས། བདེ་བའི་རྒྱུན་གྱི་ཐིག་ལེ་མར་བབས་པ་མེ་ལ་རེག་ལ་ཁད་ཀྱིས་མ་རེག་པར་འབྲོས་དེད་
ཀྱིས་ཡར་སོང་བས་འཐེན་ནས་མེ་གྱེན་དུ་ཆེར་འབར་བ། རོ་རྐྱང་གི་རླུང་གིས་བསྣུན་པས་ཆེས་ཆེར་དབུ་མའི་ནང་ནས་སྤྱི་བོའི་བར་སོན། སྤྱི་

བོར་ངོ་བོ་བདེ་བ་ཆེན་པོའི་ཡེ་ཤེས་ལ་རྣམ་པ་ཀུན་རྫོབ་རྒྱུའི་ཐིག་ལེ་ཟླ་བ་ཧྃ་ཡིག་མགོ་ཐུར་བསྟན་གྱི་རྣམ་པར་གནས་པ་ལམ་རྒྱུ་དང་གཞི་འཛིན་གྱི་ཐིག་ལེ་བརྒྱད་
དངུལ་ཆུའི་ཐིགས་པ་ལྟར་དཀར་ཕྲོམ་མེ་ཟག་ལ་ཁད་དེ་ཞུ་ནས་སྤྱི་བོའི་རྩ་འཁོར་ཁེངས་དེར་གཞི་འཛིན་གྱི་ཐིག་ལེ་བཞི་མར་མགྲིན་པར་བབ་པས་
མགྲིན་པའི་རྩ་འཁོར་གང་། མེ་ལྕེ་ཡང་མགྲིན་པར་འབྲོས་འདེད་ཀྱིས་ཚུལ་དུ་འཁྱིལ་བས་ལུས་སེམས་ལ་དགའ་བདེ་ལྷང་གིས་འབྱུང་། ཡེ་
ཤེས་ནི་དགའ་བའི་ཡེ་ཤེས་དབང་ནི་བུམ་དབང་ཐོབ། ལྟ་བ་ནི་གསལ་སྟོང་ཟུང་འཇུག་རྟོགས། གཟུང་རྟོག་རགས་པ་དང་། འདོད་ཆགས་
ཀྱི་རྟོག་པ་བཞི་བཅུ་འགག །ས་ནི་ཉན་རང་གི་གྲུབ་མཐའ་སྙེགས། འབྲས་བུ་སྤྲུལ་སྐུ་ཐོབ། དེར་ཐིག་ལེ་གཅིག་གཞི་འཛིན་དུ་སྡོད། 
གསུམ་མར་སྙིང་གར་བབ་པས་རྩ་འཁོར་གང་། མེ་ཡང་མར་བབ་ནས་སྙིང་གར་སླེབས་པ་དང་། གོང་ལས་བདེ་ཉམས་སུམ་འགྱུར་དུ་

འཕེལ༑ ཡེ་ཤེས་ནི་མཆོག་ཏུ་དགའ་བ། དབང་ནི་གསང་དབང་ཐོབ། ལྟ་བ་ནི་བདེ་སྟོང་ཟུང་འཇུག་རྟོགས། གཞན་སྣང་
གི་རྟོག་པ་དང་། ཞེ་སྡང་གི་རྟོག་པ་སོ་གསུམ་འགག །ཤེས་པའི་རང་གདངས་གསལ་བར་སྣང་བའི་ཉམས་སྐྱེས། ས་བྱང་ཆུབ་སེམས་དཔའི་
གྲུབ་མཐའ་སྙེགས། འབྲས་བུ་ལོངས་སྐུ་ཐོབ། དེར་ཐིག་ལེ་གཅིག་སྡོད། གཉིས་མར་ལྟེ་བར་བབ་པས་རྩ་འཁོར་གང་། མེའང་མར་ལྟེ་
བར་སླེབ། གོང་ལས་ཆེར་བདེ་བས་ལུས་ཀུན་ཁྱབ། ཡེ་ཤེས་ནི་ལྷན་སྐྱེས་ཀྱི་དགའ་བ། དབང་ཤེར་དབང་ཐོབ། ལྟ་བ་གཟུང་འཛིན་རྣམ་
པར་དག་པའི་སྟོང་གཟུགས་ནམ་མཁའ་གཡའ་དག་པ་ལྟ་བུ་རྟོགས། ཕྱག་རྒྱ་འཛིན་པའི་ཤེས་པ་དང་། གཏི་མུག་ལས་གྱུར་པའི་རྟོག་པ་
བདུན་འགག་བདེ་བ་ཆེན་པོ་གོང་འཕེལ་འཆར་ཡེ་ཤེས་མཆེད་པའི་ཉམས་སྐྱེས། ས་ནི་གསང་སྔགས་ཀྱི་གྲུབ་མཐའ་སྙེགས། འབྲས་བུ་

ཆོས་སྐུ་ཐོབ། དེར་ཐིག་ལེ་གཅིག་སྡོད། གཅིག་གསང་གནས་སུ་བབས། མེ་ལྕེའང་གསང་བར་འཁྱིལ། བདེ་བ་རྟོག་བརྗོད་ལས་འདས་པར་
འཆར༑ ཡེ་ཤེས་ཁྱད་པར་དགའ་བའམ་དགའ་བྲལ་སྐྱེས། དབང་ཚིག་དབང་ཐོབ་ལྟ་བ་བདེ་སྟོང་ལྷན་སྐྱེས་རྟོགས། ཡིད་བྱེད་མཚན་འཛིན་གྱི་
རྟོག་པ་དང་། རང་བཞིན་བརྒྱད་ཅུའི་རྟོག་པ་ཡུད་ཙམ་འགག །སྤྲོས་བྲལ་བདེ་བ་ཆེན་པོ་འཆར་བ་ནི་ཉེ་བར་ཐོབ་པའི་ཡེ་ཤེས་སོ། །ས་ནི་
རིག་འཛིན་གྱི་གྲུབ་མཐའ་སྙེགས། འབྲས་བུ་ངོ་བོ་ཉིད་སྐུ་ཐོབ་པོ། །དེ་སྐད་དུ། ཟུང་འཇུག་སྔོན་འགྲོ་ལས། མེ་ལོང་རུས་སྦལ་འགྲོས་
ཀྱིས་ཡས་རིམ་ནས༔ བདེ་བའི་རེག་བྱས་རི་བོང་བཅུད་ཕབ་ནས༔ འཁོར་ལོར་དབང་བཞིའི་སྐུ་བཞི་མངོན་དུ་བྱ༔ ཞེས་སོ། དེ་ནི་ཡས་
དབབ་ཀྱི་དགའ་བཞི་འོག་སྒོ་བདེ་ཆེན་གྱི་ལམ་མོ། །དེས་ཆོས་ཐུན་བཅུ་དྲུག་པའོ།། ༈ །།གཉིས་པ་བསྐྱིལ་བ་ལ་མཁས་པ་རྫིང་གི་

༄༅། །ཐེམ་བུ་བཀག་པ་ལྟ་བུ་ལ་དམིགས་བཅས་དང་། དམིགས་མེད་གཉིས། དང་པོ་ནི། རྡོ་རྗེ་ནོར་བུའི་རྩེ་མོར་ཕཊཿལྗང་སེར་
མགོ་གྱེན་བསྟན་དང་། རྩ་བར་ཧཱུྃ་མཐིང་ནག་གཉིས་ཀྱིས་ཐིག་ལེ་ཟག་མེད་དུ་རྒྱས་གདབ་པར་བསམ་ལ། ལུས་ཀྱི་བ་སྤུའི་རྩེ་མོ་ཚུན་ཆད་ཐིག་ལེས་
ཁེངས་ནས་ཟིལ་པ་ཕྲོམ་མེར་བསྒོམ་མོ། །གཉིས་པ་ནི་བདེ་བའི་ངང་མི་ཤོར་བར་རིག་པ་རྗེན་སངས་ཁྱབ་གདལ་ཆེན་པོར་ཇི་གནས་སུ་བཞག་པའོ། །
དེའི་སྐབས་སུ་གཟུང་འཛིན་ལས་རླུང་གི་གཡོ་བ་ཐམས་ཅད་ཡེ་ཤེས་ཀྱི་རླུང་དུ་འཁྱིལ་ནས་དབུ་མར་འབབ་པས། ཟུང་འཇུག་ལྷན་སྐྱེས་ཀྱི་ཡེ་ཤེས་ཇི་བཞིན་
པ་མངོན་དུ་གྱུར་པའི་ལམ་མཐར་ཐུག་པའོ། །ཕན་ཡོན་ནི། ལུས་སྟོབས་རྒྱས། མཚོན་གྱིས་མི་ཆོད། སྲིན་བུ་སོགས་ཀྱིས་སོས་བཏབ་ཀྱང་
བདེ་བའི་རྣམ་པར་འཆར། རྐྱེན་གང་གིས་ཀྱང་གནོད་མི་ནུས་སོ། །དེས་ཆོས་ཐུན་བཅུ་བདུན་པའོ།། ༈ །།གསུམ་པ་བཟློག་པ་ལ་མཁས་

པ་ཁྲོན་ཆུ་གྱེན་ལ་དྲངས་པ་ལྟ་བུ་ནི། ཕཊཿལས་འོད་ཟེར་འཕྲོས། རྡོ་རྗེ་བུམ་པའི་ཧཱུྃ་མཐིང་མགོ་གྱེན་བསྟན་ལ་ཕོག །དེར་ཐིག་ལེས་རེག་མ་
ཐག་ཏུ་ལྕགས་བསྲེག་ལ་ཆུ་ཕོག་པ་ལྟར་ཚེག་སྒྲ་དྲག་པོ་དང་བཅས་ཏེ་ཧཱུྃ་ལས་འོག་རླུང་གིས་ཡར་ཕུལ་ཏེ། ཐིག་ལེ་རྣམས་གསང་གནས་ནས་ལྟེ་
བར་བཟློག །རྩ་འཁོར་གང་། དགའ་བའི་ཡེ་ཤེས་སྐྱེས། སླར་ཡང་སོག་སྦུབས་ནས་ཆུ་དྲངས་པ་ལྟར་དབུ་མའི་ལམ་ནས་ཡར་སྙིང་གར་
དྲངས༑ རྩ་འཁོར་གང་། མཆོག་དགའ། ཡང་ཡར་མགྲིན་པར་དྲངས། རྩ་འཁོར་གང་། ལྷན་ཅིག་སྐྱེས་དགའ། དེ་ནས་སྤྱི་བོའི་
ཧྃ་ལ་བསྟིམ། རྩ་འཁོར་གང་། དགའ་བྲལ་གྱི་ཡེ་ཤེས་ངོས་བཟུང་། འདི་ནས་བཟུང་ཉེར་བསྡུའི་ཚེ་ཐིག་ལེ་རྣམས་ཧྃ་ཡིག་ལ་ཐིམ་ཧ་ཟླ་ཚེས་
ལ་དེ་ཐིག་ལེ། དེ་ན་དཱར་གྱུར་ནས་མི་དམིགས་སྤྲོས་པ་ཐམས་ཅད་དང་བྲལ་བའི་ངང་ལ་མཉམ་པར་བཞག །དེ་ལྟར་དཔེ་ཀུན་རྫོབ་ཀྱི་ཐིག་ལེ་

༄༅། །ལས་སུ་རུང་བས། དོན་དམ་ཐིག་ལེ་ལྷན་ཅིག་སྐྱེས་པའི་ཡེ་ཤེས་བདེ་ཆེན་མཉམ་པ་ཉིད་གཏན་ལ་ཕེབས་པས། རྩ་ཁམས་
ཀྱི་དབའ་བོ་མཁའ་འགྲོ་ཐམས་ཅད་གསང་བའི་བསྲེག་བླུགས་ཀྱིས་མཉེས་པར་བསམ་མོ། །དེ་ནི་སྟེང་སྒོ་རྣམ་གྲོལ་གྱི་ལམ་ཞེས་བྱའོ། །དེས་ཆོས་
ཐུན་བཅོ་བརྒྱད་པའོ།། ༈ །།གསུམ་པ་རྗེས་ཀྱི་ལས་རིམ་རྩལ་འདོན་འཁྲུལ་འཁོར་ལ། དགོས་ཆེད་དང་། འཁྲུལ་འཁོར་གཉིས། 
དང་པོ་ནི། ཐལ་འགྱུར་ལས། གཏེམ་པས་འགག་ལ་བཙོར་བས་འཆིངས། །གནས་ལ་དེ་བཞིན་གཅུས་པས་གསལ། །གཅུས་པས་སྒལ་
བ་དྲང་བར་ཤིས། །ཕུར་ལ་གཏོང་ལ་དྲག་པས་གཟིར། །དེ་ལྟར་རྩ་ཡི་གནད་ཀྱིས་ཀྱང་། །སངས་རྒྱས་གནས་ནི་མཚོན་པའོ། །ཞེས་གསུངས་
སོ༑ །གཉིས་པ་འཁྲུལ་འཁོར་ལ། ཐོག་མ། བར་དང་། ཐ་མའོ། །དང་པོ་ལ་འཁྲུལ་འཁོར་དང་། ངོ་སྤྲོད་དོ། །དང་པོ་ལ་ལྔ་ལས། 

དང་པོ་འབེབས་པའི་འཁྲུལ་འཁོར་བརྐྱང་འབེབས་ནི། སྟོད་ཚུགས་མ་ཤོར་བའི་རྐང་པ་ཕྱེད་སྐྱིལ་གྱིས་ལག་པའི་ཁུ་ཚུར་པུས་སྟེང་བཞག་ནས་རླུང་
འཛིན༑ འཕག་ཆུང་གིས་རྐང་པ་གཉིས་ཤད་ཀྱིས་བརྐྱང་། ལག་པད་སྐོར་གྱིས་བསྣོལ་ཏེ་གཡས་སྔོན་དང་། གཡོན་རྗེས་སུ་བྱས་ཏེ་
བརླ་ནས་སོར་རྩེ་དང་། སླར་ལག་གཉིས་སོ་སོར་བརླ་བར་ཡར་བྱུགས་ནས། དཔྱིའི་ཐད་དུ་ཁུ་ཚུལ་ཁ་གྱེན་བསྟན་གྱིས་གདན་ལ་བརྡེག་པ་
བཅས་གསུམ། མཐར་ཕྱིར་འབེབས་གཅིག །འབེབས་ཆུང་གཉིས། ལག་ཁུ་ཚུར་ནང་སྐོར་ཕྱིར་འཕེན་པ་དང་སྦྲག་ནས་བརྐྱང་འབེབས་
གཅིག་བྱས། ཁུ་ཚུར་པུས་སྟེང་བཞག་ལ། རླུང་ངོར་རོ། །དེས་ཆོས་ཐུན་བཅུ་དགུ་པའོ།། ༈ །།གཉིས་པ་ཁྱད་པར་བ་
གླང་ཆེན་ཨུ་ནུ་ནི། རྐང་པ་རྡོ་རྗེ་སྐྱིལ་ཀྲུང་གི་པུས་སྟེང་ལག་པའི་རྡོ་རྗེ་ཁུ་ཚུར་ཁ་སྦུབས་སུ་བཞག་ལ། རླུང་འཛིན། བཅའ་བཤིག་གིས། 

༄༅། །གྲུ་མོ་གཉིས་དང་། པུས་མོ་གཉིས་སར་ཕབ་ལ། དཔྲལ་བ་ཡང་སར་ཕབ། སོར་རྩེ་ལྟག་པར་བསྣོལ། མཛུབ་མོ་
གཉིས་གཤིབ་སྟེ་ཨུ་རིང་བ་རེ་དང་སྟོང་འདྲེན་བཅས་ལན་གསུམ་བྱས་མཐར། བར་འབེབས་གསུམ་བརྒྱབ་ལ། སྐྱིལ་ཀྲུང་གི་པུས་མོར་ལག་གཉིས་
གཏད་ལ་རླུང་དོར་རོ། །དེས་ཆོས་ཐུན་ཉི་ཤུ་པའོ།། ༈ །།གསུམ་པ་བཟློག་པའི་འཁྲུལ་འཁོར་སྟག་མའི་སྐྱགས་སྟངས་ནི། རྡོ་རྗེ་ཁུ་
ཚུར་པུས་སྟེང་བཞག་ནས། རླུང་འཛིན་ལ། ཁུ་ཚུར་པུས་སྟེང་བཞག་བཞིན་པས་འཕག་ཆུང་བཅས་ཤད་ཀྱིས་ལངས་ལ་རྐང་གཉིས་དྲང་པོར་
གཤིབས༑ ལག་གཉིས་ཕན་ཚུན་མི་ཡོ་བར། ནམ་མཁར་གདེངས་བ་ཁོག་སྟོད་སྒུར་བའི་འགྲོས་བཞི་ན་ཆུན་མ་ཤོར་བར་ཕབ་ནས་རྐང་པའི་སྲིན་
ལག་ནས་ལག་པའི་མཐེ་བོང་དང་གུང་མོས་འཁྱུད་དམ་འཇུས་ལ་ཧཱ་ཧཀ་ཅེས་ཁོག་འདྲེན་གསུམ་དང་། བར་འབེབས་གསུམ་བྱ། ཁུ་ཚུར་པུས་

སྟེང་གཏད་ལ། ལུས་གཡོན་དུ་གཅུས་ནས་རླུང་དེ་ཕྱོགས་སུ་འབུད། བཟློག་པའི་འཁྲུལ་འཁོར་གྱི་ཁོང་འདྲེན་སྐབས་ཆུན་ཤིན་ཏུ་ཚོལ་
དགོས་པས། སྦྱོར་བ་ཡན་ལག་དྲུག་ནི། སྒལ་ཚིགས་མདའ་ལྟར་བསྲང་། མགྲིན་པ་ལྕགས་ཀྱུ་ལྟར་བཀུག །ཉི་ཟླ་གྱེན་དུ་
བཟློག །དར་དམར་དགོང་དུ་ཕྱར། སྦྲུལ་ཚང་བྲག་ལ་བཅར། གླིང་བཞི་མཐའ་ནས་སྡུད་པར་བྱའོ། །དེས་ཆོས་ཐུན་ཉེར་གཅིག་
པའོ།། ༈ །།བཞི་པ་བཟློག་དགྲམ་ཟུང་གི་འཁྲུལ་འཁོར་ཝ་མོའི་སྣོམ་ཚུལ་ནི། རྐང་གཡོན་འོག་དང་གཡས་སྟེང་དུ་བྱེད་པའི་པུས་
སྐྱིལ་དང་། གཡས་ནང་གཡོན་ཕྱི་མ་བྱེད་པའི་ཕྱེད་སྐྱིལ་བྱ་བའི་ཕྱག་བཞེས་གཉིས་གང་རུང་ལ། ཁུ་ཚུར་པུས་སྟེང་བཞག་ནས་རླུང་འཛིན་
འཕག་ཆུང་གིས། ལུས་ཁ་སྦུབས་ལ། ལག་གཉིས་ཀྱི་གུང་མོ་སྦྲེལ་ཏེ་ལྟག་པར་འཁྱུད། གྲུ་མོ་དང་པུས་མོ་གཉིས་སར་ཕབ། 

༄༅། །དཔྲལ་བ་གྱེན་དུ་བསྟན་རླུང་སྣ་ནས་བསུས་པའི་ཕྱིར་འཛིན་རིང་བ་གསུམ་བྱ། འདི་ལ་རྗེ་བཙུན་བླ་མ་དམ་པའི་ཕྱག་བཞེས་
ལ༑ གཡས་ཕྱོགས་སུ་རླུང་སྣ་ནས་བུས་པ་གསུམ་ལ་ཕྱིར་འཛིན་རིང་བ་རེ་དང་། གཡོན་ཕྱོགས་སུ་དེ་བཞིན། དབུས་སུ་དེ་ལྟར་བགྱིས་པས་སྣ་
ནས་བུས་པ་དགུ་ཕྱིར་འཛིན་རིང་པ་གསུམ་མཛད། དེ་ནས་བར་འབེབས་གསུམ་བརྒྱབ། ཁུ་ཚུར་པུས་སྟེ་བཞག་ལ་རླུང་དོར་རོ། །དེས་ཆོས་
ཐུན་ཉེར་གཉིས་པའོ།། ༈ །།ལྔ་པ་བསྐྱིལ་དགྲམ་ཟུང་གི་འཁྲུལ་འཁོར་གཡང་མོ་ལུས་སྤྲུགས་ནི། རྐང་པ་ཕྱེད་སྐྱིལ་རླུང་བཟུང་
ནས༑ འཕག་ཆུང་གིས་ཤད་ཀྱིས་ལངས་ནས། ཡན་ལག་བཞི་སར་བཙུག་སྟེ། མགོ་གཡས་སུ་གསུམ་བསྐོར། དེ་བཞིན་གཡོན་དུ་གསུམ་
བསྒྲིལ༑ མདུན་རྒྱབ་ཏུ་དགྱེ་འགུག་གསུམ་གསུམ་དང་། རྐང་རྟིང་གཡས་པས་འཕངས་ལན་གསུམ་བརྡུང་། གཡོན་པས་དེ་བཞིན་གསུམ་

དང་༑ ལག་པ་གཡས་པས་ཕྲག་མགོར་ལན་གསུམ་བརྡེག །གཡོན་པའང་དེ་བཞིན་དང་། ལུས་བྱིངས་ལན་གསུམ་སྤྲུགས་ནས། བར་
འབེབས་གསུམ་བརྒྱབ། ཁུ་ཚུར་པུས་སྟེང་བཞག་ལ་རླུང་དོར་རོ། །དེས་ཆོས་ཐུན་ཉེར་གསུམ་པའོ།། ༈ །།གཉིས་པ་དེ་དག་གི་
དོན་ངོ་སྤྲོད་པ་ནི། འཁོར་ལོ་ལྔའི་དབུས་སུ་ཐུར་སེལ་སོགས་རླུང་ལྔ་དང་། གཞི་འཛིན་གྱི་ཐིག་ལེ་ལྔ་པོ་དྲག་པོ་རིགས་ལྔ་དང་ཡུམ་ལྔའི་རང་
བཞིན་དུ་སྨིན་ཏེ། གསང་གནས་འཁོར་ལོ། ཐུར་སེལ་གྱི་རླུང་དང་ཐིག་ལེ་རྣམས་བྱང་སེམས་ཀྱི་སྐུར་སྨིན་ཏེ། ཀརྨ་དྲག་རྩལ་དང་ལས་
ཀྱི་མཁའ་འགྲོར་སྣང་ནས། རླུང་གི་རླུང་ལ་རང་དབང་ཐོབ་ཅིང་གནད་དུ་ཚུད་པ་དང་། དེ་བཞིན་དུ་ལྟེ་བའི་འཁོར་ལོར། མཉམ་གནས་ཀྱི་
རླུང་དང་ཐིག་ལེ་སྤྲུལ་སྐུར་སྨིན་ནས། རཏྣ་དྲག་རྩལ་དང་རིན་ཆེན་མཁའ་འགྲོར་གྲུབ་པས། སའི་རླུང་ལ་རང་དབང་ཚུད། སྙིང་གའི་

༄༅། །འཁོར་ལོར། སྲོག་འཛིན་རླུང་དང་ཐིག་ལེ་ཆོས་སྐུར་ཐིམ་ནས། རྡོ་རྗེ་དྲག་རྩལ་དང་རྡོ་རྗེ་མཁའ་འགྲོར་གྲུབ། ཆུའི་རླུང་ལ་
རང་དབང་ཚུད། མགྲིན་པའི་རྩ་འཁོར་དུ། གྱེན་རྒྱུའི་རླུང་དང་ཐིག་ལེ་ལོངས་སྐུའི་ངོ་བོར་སྨིན། པདྨ་དྲག་རྩལ་དང་པདྨ་མཁའ་འགྲོར་གྱུར། 
མེའི་རླུང་ལ་རང་དབང་ཚུད། སྤྱི་བོའི་འཁོར་ལོར། ཁྱབ་བྱེད་ཀྱི་རླུང་དང་ཐིག་ལེ་རྣམས་ངོ་བོ་ཉིད་སྐུར་སྨིན་ནས་རྣམ་ཀུན་མཆོག་ལྡན་དོན་གྱི་
ཧེ་རུ་ཀ་རིགས་འདུས་གཙོ་མཆོག་ཡི་དམ་ཡབ་ཡུམ་གྱི་གོ་འཕང་མངོན་དུ་བྱེད། ནམ་མཁའི་རླུང་ལ་རང་དབང་ཐོབ་ནས་གནད་དུ་ཚུད་པར་འགྱུར་
བ་ཡིན་ནོ། །འདི་ལ་ཕྱག་རྒྱུན་དུ། ཆོས་བདུན་དང་ལྡན་པས་རླུང་སྦྱོར་བ་བཞི་ལྡན་བཟུང་ལ། རྣམ་པ་གསལ་བ་དང་རྣམ་དག་དྲན་པའི་ངང་
ནས༑ བློ་བྲལ་བརྗོད་མེད་ཁྱབ་གདལ་ཆེན་པོར་བཞག་ནས། རླུང་མི་ཐུབ་པ་ན་དོར་རོ། །འདི་ལྟར་གཞུང་དངོས་ནས་དམིགས་རིམ་ཙམ་

ལས་འཁྲུལ་འཁོར་མ་བྱུང་ཡང་། སྐྱབས་རྗེ་གྲུབ་པའི་དབང་ཕྱུག་འཇའ་ལུས་པ་པདྨ་བདུད་འདུལ་གྱི་ཞལ་ནས། མཁའ་ཁྱབ་རང་གྲོལ་ལྟར། 
དུག་ལྔ་དབྱིངས་སུ་དག་ཕྱིར་རིགས་ལྔའི་ལྷ་འབེབས་དང་། རྡོ་རྗེ་འཆང་གི་རྒྱང་འབེབས་སོགས་བྱེད་ན་དགོས་པ་ཤིན་ཏུ་ཆེ་བས། བུ་ཆོས་ཀྱི་ཕ་
ཆོས་ལ་བརྒྱན་པར་བྱ་གསུངས་པས། འདིར་ལྷ་འབེབས་ཐམས་ཅད་བརྒྱབ་ན་བཟང་གསུངས་པས། རིགས་ལྔའི་ལྷ་འབེབས་ལྔ། རྡོ་རྗེ་འཆང་གི་
འབེབས་གཅིག །སྒྲོལ་མའི་འབེབས་གཅིག་བཅས་ཁྲིད་ཐུན་བདུན་ཡོད་པས་ཞལ་ཁྲིད་ལྟར་རོ། །དེས་ཆོས་ཐུན་ཉེར་བཞི་པའོ།། །།
༈ །།གཉིས་པ་བར་དུ་གདམས་པ་དགྲམ་པ་ལ་མཁས་པ་སྦྱིན་ཤུགས་ཅན་ཡོ་ལང་འགྱེད་པ་ལྟ་བུ་ནི། ཐིག་ལེ་དབབ་བསྐྱིལ་
ལྡོག་གསུམ་གྱིས་བདེ་བ་ཆེན་པོའི་རྣལ་འབྱོར་བསྒྲུབས་ཟིན་ཀྱང་། ལུས་ལ་མ་བཀྲམ་ན་ནད་དུ་འགྱུར་བས། ཇི་ལྟར་དགྲམ་ཚུལ་ལ་

༄༅། །དམིགས་པ་དང་། འཁྲུལ་འཁོར་གཉིས། དང་པོ་ནི། རིག་པ་བཟོ་བཅོས་དགག་སྒྲུབ་གང་ཡང་མི་བྱ་བར་གཏད་མེད་ཟང་
ཐལ་ལེར་འཇོག་པ་སྟེ། འོག་སྒོ་བདེ་ཆེན་ཁྲིད་ལས། དམིགས་པ་མ་ཡེངས་སྒོམ་རྒྱུ་ཅི་ཡང་མེད༔ སྒོམ་མེད་ངང་ལ་འདུན་པ་སྤྱི་བོར་གཏད༔
དེ་མ་ཐག་ཏུ་བྱང་སེམས་གྱེན་ལ་ལོག༔ བསྐྱིལ་བཟློག་ཁྲེམ་པ་དུས་གཅིག་འབྱུང་བ་ཡིན༔ ཞེས་སོ། །གཉིས་པ་འཁྲུལ་འཁོར་ལ་འདྲེན་
དགྲམ་ཟུང་འཇུག་གི་འཁྲུལ་འཁོར་དྲུག་ལས། དང་པོ་དགྲམ་པའི་འཁྲུལ་འཁོར་མིག་བཀབ་ཆོས་འཁོར་ནི། རྐང་པ་རྡོ་རྗེ་སྐྱིལ་ཀྲུང་ལ་ཁུ་ཚུར་
པུས་སྟེང་བཞག །རླུང་བུམ་ཆེར་ལྡིར་ལ། ལག་གཉིས་མཐེ་བོང་གིས་རྣ་བའི་བུ་ག་གཉིས། གུང་མཛུབ་གཉིས་མིག་ལ་སྦྱར། སྲིན་ལག་
གིས་སྣ་བུག་གཉིས། མཐེའུ་ཆུང་གིས་ཁ་ཞབས་ནས་བསྔམ་ལ། མགོ་གཡས་སུ་གསུམ། གཡོན་དུ་གསུམ་བསྐོར། མདུན་རྒྱབ་ཏུ་དགྱེ་

གུག་ལན་གསུམ་བྱས་ལ་བར་འབེབས་གསུམ་བརྒྱབ། ཁུ་ཚུར་པུས་མོར་གཏད་དེ་རླུང་རོ་འབུད་དོ། །མཉམ་གཞག་གཡོ་མེད་ཀྱི་ངང་ལ་བཞག་
གོ༑ །དེས་ཆོས་ཐུན་ཉེར་ལྔ་པའོ།། ༈ །།གཉིས་པ་འདྲེན་དགྲམ་ཟུང་གི་འཁྲུལ་འཁོར་ལ་གཉིས་ལས། དང་པོ་སེང་གེ་ཁྱི་ཚུགས་ནི། 
ཁུ་ཚུར་པུས་མོར་གཏད་ནས་རླུང་འཛིན་ཅིང་། དེ་ནས་འཕག་ཆུང་གིས་ཡར་ལངས་ཏེ་རྐང་སོར་ཕྱིར་བསྒྲད། རྟིང་པ་སྤྲད། པུས་མོ་གུག་པ་
ཕྱིར་བསྒྲད་པའི་ནང་ལོགས་སུ་ལག་པའི་ཁུ་ཚུར་བརྒྱང་ལ། སྣ་ནས་བསུས་པའི་རླུང་ཕྱིར་འཛིན་རིང་བ་གཡས་སུ་གསུམ། གཡོན་དུ་
གསུམ༑ དབུས་སུ་གསུམ་དང་། ལུས་སྤྲུགས་བྱ་ཞིང་། མཐར་ལུས་སུམ་ཁུག་འོང་བའི་དྲག་འབེབས་གསུམ་བརྒྱབ་ནས། ཁུ་ཚུལ་
པུས་མོར་གཏད་ལ་རླུང་དོར་རོ། །དགྲམ་པའི་འཁྲུལ་འཁོར་གྱི་སྐབས་རྣམས་སུ་དམིགས་པ་ཐིག་ལེ་ཐམས་ཅད་སྤྱི་བོར་བཟློག་པ་དེ། ལུས་

༄༅། །ཀྱི་བ་སྤུའི་ཁུང་བུ་ཚུན་ཆད་ལ་མ་ཁྱབ་པ་མེད་པར་ལུས་ཕྱི་ནང་ཐམས་ཅད་ལ་ཁྲེམས་ཤིང་ཁོད་སྙོམས་པར་བསམ་ཏེ། དེ་ཡང་
རང་བཞིན་མ་གྲུབ་པར་སྟོང་པའི་གཟུགས་རྨི་ལམ་ལྟར་བལྟའོ། །དེས་ཆོས་ཐུན་ཉེར་དྲུག་པའོ།། ༈ །།གསུམ་པ་འདྲེན་དགྲམ་ཟུང་གི་
འཁྲུལ་འཁོར་གཉིས་པ་རྐང་བརྐྱང་འཁྲུལ་འཁོར་ནི། ལུས་ཚུགས་དང་ལྡན་པར་ཁུ་ཚུར་པུས་སྟེང་དུ་བཞག་ནས་རླུང་འཛིན་གང་བ་དང་། ལག་
གཉིས་ཁུ་ཚུར་དཔྱིའི་ཐད་ནས་གདན་གྱི་སྟེང་དུ་གཏད། རྐང་པ་གཡས་གསུམ། གཡོན་གསུམ་བརྐྱང་། མཐར་ཁུ་ཚུར་པུས་མོར་གཏད་
ནས་རླུང་དོར་རོ། །དེས་ཆོས་ཐུན་ཉེར་བདུན་པའོ།། ༈ །།བཞི་པ་དགྲ་བཅོམ་པའི་འཁྲུལ་འཁོར་ཁྱད་པར་བ་གཉིས་ཀྱི་དང་པོ། གྱི་
ལིང་སིལ་སྤྲུགས་ནི། ཁུ་ཚུར་པུས་གཏད་ཀྱིས་རླུང་བཟུང་ལ། འཕག་ཆུང་གིས་སྒལ་པ་སར་ཕབ། ཡན་ལག་གྲུ་གུ་ལྟར་བསྐུམ་སྟེ། 

ཤད་ཀྱིས་དྲང་པོར་འཕངས་པའི་སྒལ་འབེབས་སྒྲ་ཡོད་པ་གསུམ་བྱ། དེ་ནས་བར་འབེབས་གསུམ་བརྒྱབ། ཁུ་ཚུར་པུས་གཏོད་ཀྱིས་རླུང་དོར་
རོ༑ དེས་ནི་ཆོས་ཐུན་ཉེར་བརྒྱད་པའོ།། ༈ །།ལྔ་པ་དགྲ་བཅོམ་པའི་འཁྲུལ་འཁོར་གཉིས་པ་གྱི་ལིང་གན་འགྲིལ་ནི། ཁུ་ཚུར་
པུས་མོར་བཞག་ནས་རླུང་འཛིན་ལ། འཕག་ཆུང་གིས་གན་རྐྱལ་དུ་སྒལ་པ་སར་ཕབ། ཡན་ལག་བཞི་བསྐུམས་པ་བསྒྲིམས་ཤི་ང་ཆུན་མ་
ཤོར་བར་གྱེན་དུ་དྲང་པོར་བརྐྱང་སྟེ། ཧ྅་ཞེས་གཡས་སུ་ལོག །ཡང་ཧ྅་ཞེས་གཡོན་དུ་ལོག །སླར་ཧ྅་ཞེས་གཡས་ལ་གཅིག་ལོག་ལ་
བར་འབེབས་གསུམ་བརྒྱབ། ཀ་དག་གི་ངང་དུ་བཞག་ལ་རླུང་དོར་རོ། །འདི་ལ་འོག་སྒོ་ཁ་ཡན་དུ་གློད་པར་བཤད་དོ། །དེས་ཆོས་ཐུན་
ཉེར་དགུ་པའོ།། ༈ །།དྲུག་པ་དགྲ་བཅོམ་པའི་འཁྲུལ་འཁོར་གོང་མ་རྣམས་ལས་ཀྱང་ཁྱད་པར་བ། སེང་གེ་རྣམ་རོལ་ནི། 

༄༅། །ལག་གཉིས་ཁུ་ཚུར་པུས་མོར་གཏད་ནས་རླུང་འཛིན་ལ། དེ་ནས་སྔར་ཁྱི་ཚུགས་ཀྱི་སྐབས་བཞིན་རྐང་མཐིལ་སྤྲད། པུས་
མོ་བཀུག་ལ། ལག་གཉིས་རྡོ་རྗེ་འཆང་གི་ཕྱག་རྒྱ་ནུ་ཐད་དུ་བཅའ་ཞིང་། རླུང་ཕྱིར་འཛིན་གསུམ་རེ་དང་ལུས་སྤྲུགས་བཅས་གོང་བཞིན་
བྱས་ལ། གཏད་མེད་ཀྱི་ངང་ནས་སྐྱིལ་ཀྲུང་འོང་བའི་རྡོ་རྗེ་ཐོག་འབེབས་གཅིག་བརྒྱབ་ལ་རླུང་དོར། རིག་པ་རྒྱ་ཡན་ལྷུག་པར་བཞག །
འདི་ལ་སྤྲུལ་སྐུ་སྙིང་ཐིག་ལས་དྲག་འབེབས་སུ་གསུངས་སོ། །དེས་ཆོས་ཐུན་སུམ་ཅུ་པའོ།། ༈ །།གསུམ་པ་ཐ་ལ་
ལ༑ འཁྲུལ་འཁོར་དང་། གེགས་སེལ་གཉིས། དང་པོ། དེ་དག་གི་ཡན་ལག་གི་འཁྲུལ་འཁོར་ནི། ཆོས་བདུན་ལྡན་པས་རླུང་
འཛིན་ཞིང་། སྔ་མ་ལྟར། མགོ་བོ་གཡས་གཡོན་གསུམ་གསུམ་བསྒྲིལ་ཞིང་བཞག་བཅས་དང་། ཁུ་ཚུར་ནུ་སྟེང་དུ་གསུམ་བརྡེག་ལ། 

རླུང་རོ་དོར། དེ་ནས་རླུང་འཛིན་ལ། ལག་པ་པད་སྐོར་གྱིས་པུས་མོར་གཏད་ལ་སྐེད་པ་གཡས་གཡོན་གསུམ་གསུམ་གོང་བཞིན་བསྐོར་
ལ༑ བར་འབེབས་གསུམ་བརྒྱབ། ཤད་ཀྱིས་ལངས་ཏེ་རྐང་རྟིང་གཡས་གཡོན་གྱིས་འཕོངས་ལན་གསུམ་གསུམ་བརྡུང་། འདུག་ནས་
ལུས་ཚུགས་དང་ལྡན་པས། ཁུ་ཚུར་ནུ་སྟེང་ལན་གསུམ་གདབ། དེ་ནས་འབེབས་ཆེན་ནམ། ལངས་འབེབས་གཅིག་དང་། བར་འབེབས་
གཉིས༑ སྟོང་འདྲེན་གསུམ། ལུས་ཁུང་ནས་འདར་བའི་ཧ་སྤྲུགས་གསུམ་བྱའོ། །དེས་ཆོས་ཐུན་སོ་གཅིག་པའོ།། ༈ །།
གཉིས་པ་གེགས་སེལ་ནི། གོང་གི་འཁྲུལ་འཁོར་དེ་དག་གིས་ལུས་ཀྱི་རླུང་དང་ཐིག་ལེ་གནད་དུ་ཚུད་ཀྱང་། བདེ་སྟོང་རྒྱ་ཆུང་ནས་རང་རྒྱུད་
པར་གྱུར་ན། གེགས་སེལ་དུ། ལ་བཟླ་བ་ལ་མཁས་པ་ནམ་མཁའ་གཡའ་དག་པ་ལྟ་བུ་ནི། ལུས་ཆོས་བདུན་དང་ལྡན་པས། ངག་

༄༅། །རྩོལ་མེད་ཀྱི་ངང་དུ་བར་རླུང་བསྐྱིལ། ཡིད་སྔ་རྟོག་གི་རྗེས་མི་འབྲངས། མ་འོངས་པའི་མདུན་མི་བསུ། ད་ལྟའི་ཤེས་པ་
རྐྱེན་ཁར་དུ་མ་ཤོར་བར། བཞི་ཆ་གསུམ་བྲལ་གྱི་རིག་པ་ཟང་ཐལ་རྗེན་ལ་བུད་པའི་ངང་དུ་བཅོས་བསྒྱུར་མེད་པར་ཕྱམས་ཀྱིས་བཞག་པས་ཡེ་ཤེས་
ཀྱི་རླུང་གིས་ཐམས་ཅད་ལ་རང་དབང་ཤུགས་ཀྱིས་བསྒྱུར་བར་གསུངས་ཏེ། ཟབ་བསྡུས་སྙིང་པོ་ལས། བདེ་བ་དེ་ཀའི་ངོ་ལ་ཅེར་བལྟས་པས༔ 
བདེ་བ་ཅིར་ཡང་མ་གྲུབ་རང་བཞིན་སྟོང་༔ སྟོང་པ་པྱང་ཆད་མ་སོང་སྟོང་པའི་གདངས༔ རྣམ་པ་བདེ་བའི་ངོ་བོ་ལྷན་ནེ་བ༔ རང་རྩལ་འགགས་
པ་མེད་པས་སལ་ལེ་བ༔ རྣམ་རྟོག་ཅིར་ཡང་མི་མངའ་ལྷན་ནེ་བ༔ བདེ་གསལ་མི་རྟོག་གསུམ་ཀའི་ཉམས་མྱོང་འཆར༔ དེ་ཀའི་ངང་ལ་རྒྱུན་
དུ་ཁྱེར་ཞིང་སྒོམ༔ ཞེས་དང་། དེ་ཡི་དུས་ཀྱི་ཤེས་པ་བཟོ་མེད་པ༔ བདེ་བ་ཆེན་པོའི་ཡེ་ཤེས་དེ་ཀ་ཡིན༔ བླ་མེད་སྔགས་ཀྱི་རྫོགས་རིམ་དེ་ཀ་

ཡིན༔ དུས་གསུམ་རྒྱལ་བའི་དགོངས་པ་དེ་ཀ་ཡིན༔ ཞེས་སོ། །དེས་ཆོས་ཐུན་སོ་གཉིས་པའོ།། ༈ །།སྤྱི་དོན་གཉིས་པ་འབྲས་
བུ་ཡོན་ཏན་སྐྱེས་ཚུལ་ལ་གནས་སྐབས་དང་། མཐར་ཐུག་གཉིས། དང་པོ་ལ་སྤྱི་དང་ཁྱད་པར་གཉིས། དང་པོ་ནི། ལུས་ལ་བདེ་བ་
འཕེལ་ཞིང་། སྐྲ་དཀར་དང་། གཉེར་མ་མི་འབྱུང་། ལུས་ཤིང་བལ་ལྟར་ཡང་། ངག་ལ་ནུས་པ་འབར་བས། བདེན་ཚིག་འགྲུབ་པ་
དང་༑ ཆོས་ཚིག་ཀློང་རྡོལ་བ་སོགས་འབྱུང་། ཡིད་ལ་བདེ་གསལ་མི་རྟོག་པའི་ཉམས་ཁྱད་པར་ཅན་སོགས་སྐྱེས་ཤིང་། ཏིང་ངེ་འཛིན་
དང་རྟོག་པའི་ཡོན་ཏན་འཕེལ། སྤྱན་ལྔ་དང་། མངོན་ཤེས་དྲུག་འགྲུབ། རྫུ་འཕྲུལ་སྣ་ཚོགས་ལ་ཐོགས་པ་མེད་པར་འགྱུར། དེ་ལྟར་
འགྱུར་བའི་ལམ་རྟགས་སུ་ཡོན་ཏན་མང་དུ་འབྱུང་སྟེ། སྔོན་ཐ་མལ་དུས། ཤེས་རབ་ཀྱི་རྩ་རྣམས་རླུང་གི་སྦུབས་སུ་འཐུམ་པས་རྨུགས་པ་

༄༅། །དང་༑ ལུང་མ་བསྟན་དང་། གསལ་ཆ་མེད་པར་གྱུར། དེ་ལྟར་ལམ་འདི་གནད་དུ་སྨིན་པས་ཤེས་རབ་ཀྱི་རྩ་རྣམས་སུ་རླུང་རྒྱུ་བས་
རྩ་སྟོབས་ཆེན་འབར་ནས། སྔོན་ཆད་མ་མཐོང་བའི་ཆོས་མང་པོ་ཤེས་པ་དང་། སྔོན་གནས་རྗེས་སུ་དྲན་པ་སོགས་ཀྱང་འབྱུང་། ཁྱད་པར་དུ། རླུང་
དབུ་མར་ཞུགས་པའི་རྟགས་སུ་སྣ་སྒོར་རླུང་མཉམ་པར་རྒྱུ་བ་ངེས་པ་ཅན་དུ་འབྱུང་བ་དང་། གནས་པའི་རྟགས་སུ་རྒྱུ་བ་རང་འགགས་པ་དང་། རླུང་ལྔ་
ཐིམ་པའི་རྟགས་སུ་རིམ་པ་བཞིན། སའི་རླུང་ཐིམ་པའི་རྟགས་སུ་དུ་བ་ལྟ་བུ། ཆུའི་རླུང་ཐིམ་པའི་རྟགས་སྨིག་རྒྱུ་ལྟ་བུ། མེའི་རླུང་ཐིམ་པའི་
རྟགས་སྲིན་བུ་མེ་ཁྱེར་ལྟ་བུ་རླུང་གི་རླུང་ཐིམ་པས་སྒྲོན་མེ་འབར་བ་རླུང་གིས་མ་བསྐྱོད་པ་ལྟ་བུ། ནམ་མཁའི་རླུང་ཐིམ་པས་ནམ་མཁའ་ལྟར་སྣང་བ་
སྟེ་རྟགས་ལྔ་འཆར་ལ། རླུང་ལྔ་རྣམ་ཤེས་ལ་ཐིམ། རྣམ་ཤེས་སྣང་བ་ལ་ཐིམ་པས་སྟོང་པ་དང་པོ་དང་། དཀར་ལམ་ཤར་བ་ནས། ཉེར་ཐོབ་

འོད་གསལ་ལ་ཐིམ་པའི་བར་སྟོང་བཞིའི་འགྲོས་ཀྱིས་ཐིམ་རིམ་བཞིན་དུག་གསུམ་ལས་གྱུར་པའི་ཀུན་རྟོག་བརྒྱད་ཅུ་འགགས་ནས་འོད་གསལ་ཤར་
བའི་ཚེ། དེའི་རང་བཞིན་སྟོན་ནམ་བསླད་བྱེད་ཀྱི་རྐྱེན་གསུམ་དང་བྲལ་བའི་སྣང་བ་ལྟ་བུའི་དཔེའི་འོད་གསལ་གནས་ལུགས་གཉུག་མ་ལྷན་
ཅིག་སྐྱེས་པའི་ཡེ་ཤེས་སྤྲོས་བྲལ་སྟོང་ཉིད་བདག་མེད་ཀྱི་ངོ་བོ་རླུང་སེམས་རགས་པའི་བསླད་པ་དང་བྲལ་བར་འཆར་ཏེ། རྒྱུད་ལས། དུ་བ་
སྨིག་རྒྱུ་སྲིན་བུའི་མེ། །མར་མེ་མཁའ་གསལ་ཉི་ཟླ་དང་། །སྒྲ་གཅན་མུན་ནག་དུས་མེ་བཅུ། །ས་རླུང་ལ་སོགས་བཅུ་ཟིན་རྟགས། །ཞེས་
སོ༑ །གཞན་ཡང་ཞིང་ཁམས་ཀྱི་སྣང་བ་དང་། སྟོང་གཟུགས་ཀྱི་སྣང་བ་སྣ་ཚོགས་པའང་འབྱུང་སྟེ། གཞུང་ལས། ལས་རླུང་
ཡེ་ཤེས་གྱུར་ཏེ་དབུ་མའི་སར༔ ཚུད་ཕྱིར་འོད་གསལ་རླུང་གིས་གཡོ་བ་ལས༔ རྒྱལ་བའི་ཞིང་ཁམས་རྣམ་པར་དག་པ་མཐོང་༔ སྤྱོད་

༄༅། །པ་འོད་གསལ་སྦུབས་སུ་གནས་པར་འགྱུར༔ ཞེས་སོ། །དེ་ལྟར་ཉམས་རྟགས་ཀྱི་ཚད་རྫོགས་ནས། ཕྱི་ནང་གི་ཆོས་
རྣམས་ལ་རང་དབང་འབྱོར་བར་འགྱུར། དེ་འགྱུར་བའི་རྒྱུ་མཚན་དམ་པའི་གསུངས་འཕྲོས་དོན་དུ་ཅུང་ཟད་བཤད་ན། མ་དག་འཁྲུལ་པའི་སྣང་བ། 
དག་པ་མ་འཁྲུལ་པའི་སྣང་བ། ཤིན་ཏུ་དག་པ་རླུང་གི་སྣང་བ་གསུམ་ནས་བརྩམ་སྟེ། རྒྱུད་བླ་མ་ལས། མ་དག་མ་དག་དག་པ་དང་། །ཤིན་ཏུ་
རྣམ་དག་གོ་རིམ་བཞིན། །སེམས་ཅན་བྱང་ཆུབ་སེམས་དཔའ་དང་། །དེ་བཞིན་གཤེགས་པ་ཞེས་བརྗོད་དོ། །ཞེས་དང་། དྲི་མེད་བཤགས་པའི་
རྒྱུད་ལས། མ་དག་པའི་སྣང་བ་དང་། ཉམས་ཀྱི་སྣང་བ་དང་། དག་པའི་སྣང་བ་དང་། ཞེས་གསུངས་པས། མ་དག་པ་སེམས་ཅན་རང་རྒྱུད་ཀྱི་
དུས་ན། རྡོ་རྗེའི་ལུས་འབྱུང་ལྔས་བསྡུས་པ་འདི་ལ་ཐོག་མར་ཆགས་པ་ལྟེ་བའི་རྩ་མདུད་བ་གླང་མིག་ལྟ་བུ་ལས་གྲུ་གསུམ་ཆོས་འབྱུང་གི་འབྱུང་གནས་སུ་

གནས་པར་སྒྲོན་མའི་མིག་གཉིས་ལས་ཡས་མན་དུ་བསྐྱེད་དེ། སྤྱི་མགྲིན་སྙིང་ག་ལྟེ་བ་གསང་གནས་རྐང་མཐིལ་དྲུག་གམ་སྙིང་གའི་འཁོར་ལོར། 
རིགས་དྲུག་གིས་བོན་དུག་ལྔ་དང་སེར་སྣ་བཅས་པའི་བག་ཆགས་བསགས་ལྡང་གི་རང་བཞིན་དུ་གནས་ཤིང་། དེ་ལྟ་བུའི་ལུས་ཀྱང་། སྤྱི་གཙུག་
ནས་སོར་བཞི་གཟུགས་མེད་སྐྱེ་མཆེད་མུ་བཞི། སྤྱི་བོ་ནས་ལྟེ་བའི་བར་གཟུགས་ཁམས་འདོད་ལྷ་མིར་བཅས། དེ་མན་ཆད་ངན་སོང་གི་གནས་
ཀྱི་རང་བཞིན་དུ་གནས་པ་དང་། ཡན་ལག་དང་ཉིང་ལག་ལ་སོགས་པས་ཁམས་གསུམ་སྲིད་པ་སུམ་ཅུ་རྩ་གཅིག་རང་གི་ལུས་ལ་ཚང་ཞིང་།
གདོན་བགེགས་ཀྱི་རྣམ་པར་སྣང་བ། སྙིང་རྒྱལ་པོ། གློ་བ་བཙན། ཕོ་བ་ཐེའུ་རང་། མཁལ་མ་དང་རྒྱ་མ་ཀླུ་སོགས་སྡེ་བརྒྱད་ཀྱི་རྣམ་པ་
དང་༑ ནད་ཀྱི་གནས་ཡང་། ལུས་སྟོད་དུ་བད་ཀན་ས་ཆུའི་རང་བཞིན། རྐེད་དུ་མཁྲིས་པ་མེའི་རང་བཞིན། སྨད་དུ་རླུང་གཡོ་བ་རླུང་གི་རང་

༄༅། །བཞིན་དུ་གནས་ཤིང་། དབུ་མ་སྒྲ་གཅན་དང་། ཡས་མས་ཀྱི་ཨ་ཧཾ་ཉི་ཟླའི་རང་བཞིན་དང་། ཕྱི་སྣོད་ཀྱི་འབྱུང་བ་ཆགས་པ་ལྟར། 
ས་རྡོ་ཤ་རུས། དེ་བཞིན་དུ། ཆུ་ཁྲག །མེ་དྲོད། རླུང་དབུགས། གོ་འབྱེད་པ་ནམ་མཁའི་རང་བཞིན་དང་། ཕྱི་རོལ་གྱི་དངོས་པོར་མཐོ་
དམན་ཡོད་བཞིན། །འཁོར་ལོ་རྣམས་ཀྱི་མཐོ་དམན་དང་། ཆུ་རྣམས་ཐུར་དུ་འབབ་པ་ལྟར། སྤྱི་བོའི་ཐིག་ལེ་མར་འབབ་པ་དང་། མེ་གྱེན་
དུ་འབར་བ་བཞིན། གཏུམ་མོའི་མེ་གྱེན་དུ་འབར་བ་དང་། ཉི་མའི་དཀྱིལ་འཁོར་ལ་འཕེལ་འགྲིབ་མེད་པ་བཞིན་དམར་ཆ་ལ་འཕེལ་འགྲིབ་
མེད་པ་དང་། ཟླ་བའི་དཀྱིལ་འཁོར་ལ་འཕེལ་འགྲིབ་སྣང་བ་བཞིན། དཀར་ཆ་ལ་འཕེལ་འགྲིབ་དུ་སྣང་བ་དང་། ནང་དུ་ཉོན་མོངས་པའི་
འཕེལ་འགྲིབ་སྣ་ཚོགས་པས། ཕྱི་རོལ་དུ་འཁྲུགས་རྩོད་བདེ་སྡུག་ལ་སོགས་དུ་མ་སྣང་ཞིང་། ཕྱི་རོལ་དུ་འཇིག་རྟེན་ཆགས་གནས་འཇིག་

སྟོང་དུ་བྱེད་པ་ལྟར། ལུས་ཀྱང་སྐྱེ་རྒ་ན་འཆིའི་བདག་ཉིད་དུ་སྣང་ངོ་། །རྣལ་འབྱོར་པ་ལ་དག་པའི་སྣང་བར། སྙིང་ག་ཆོས་ཀྱི་འཁོར་ལོ། 
ཤར་ཕྱོགས་མངོན་པར་དགའ་བ། མགྲིན་པ་ལོངས་སྤྱོད་ཀྱི་འཁོར་ལོ། ནུབ་བདེ་བ་ཅན་སོགས་འཁོར་ལོ་ལྔ་རིགས་ལྔའི་ཞིང་དང་། སྤྱི་
བོར་པུལྤིར་མ་ལ་དང་། དེའི་རྩ་མདུད་ཀྱི་ཡི་གེའི་རྣམ་པ་དཔའ་མོ་རབ་གཏུམ་མ་དང་། དེར་བརྟེན་པའི་ཐིག་ལེ་དཔའ་བོ་ཐོད་པའི་དུམ་
བུ་སོགས་ཡུལ་ཉེར་བཞི་དང་། དེའི་དཔའ་བོ་དང་མཁའ་འགྲོའི་རང་བཞིན་དུ་གནས་པ་དང་། གཞན་ཡང་བ་སྤུའི་གྲངས་ཇི་སྙེད་པའི་དེ་
སྙེད་ཀྱི་དཔའ་བོ་དང་ཌཱཀྐིའི་གནས་ཡུལ་དང་། ཡང་སྤྱི་བོའི་རྩ་འདབ་གྲངས་ཅན་ལ་ཁྲག་འཐུང་ཁྲོ་བོ། སྙིང་གའི་གྲངས་ཅན་ཞི་བ། མགྲིན་
པའི་གྲངས་མེད་རིག་འཛིན་རྒྱ་མཚོའི་ཚོགས་མ་བསྐྱེད་རྫོགས་པར་གནས་པ་དང་། ཤིན་ཏུ་དག་པའི་ངོར་ཤར་ནུབ་ལ་སོགས་པའི་རྣམ་ཤེས་

༄༅། །ཟད་པས། དེ་ལྟར་སྣང་བའི་བརྗོད་གཞི་ལས། མངོན་དགའ་ལ་སོགས་པའི་ཆོས་སྐུའི་ཞིང་ཁམས་རྒྱ་མཚོ་ཡང་སྣང་བ་ཡིན་
ནོ༑ དེ་ལྟར་ན་ལུས་ངག་ཡིད་གསུམ་གྱི་འཁོར་འདས་གཉིས་བསྡུས། འཁོར་འདས་གཉིས་རྩ་རླུང་ཐིག་ལེའི་རང་བཞིན་ལས་མི་འདའ་བས། 
རྣལ་འབྱོར་པས་རྩ་ཐིག་རླུང་གི་གནད་གཅུན་པས་རིགས་དྲུག་གི་རྩ་འཁོར་གྱི་རླུང་སེམས་ཀྱི་ཉམས་དང་། རྨི་ལམ་སོགས་སུ་འགྲོ་དྲུག་གི་དོན་
མཛད་པ་དང་། དེ་བཞིན་དུ་དག་པའི་ཞིང་ཁམས་ལྔ་དང་། གནས་ཡུལ་སོགས་ལ་ཉམས་དང་རྨི་ལམ་དུ་བགྲོད་པ་དང་། ཉི་མ་གཏོད་
ལ་མནན་པ་དང་། ཉི་ཟླ་སྒྲ་གཅན་ལས་སྐྱོབས་པ་ལ་སོགས་པ་རྣམས་ནི་གནད་འདིས་ཤེས་སོ། །དེ་སྐད་དུ། ཀློང་གསལ་ལས། མ་
རིག་འཁྲུལ་གཞི་སེམས་ཅན་གྱི། །ལུས་ངག་ཡིད་གསུམ་གནད་གཅིག་པས། །ལམ་སྣང་ཉམས་སུ་ལེན་དུས་ཀྱང་། །ལུས་ངག་ཡིད་

ཀྱི་གནད་ལ་གཟིར། །དེས་ནི་འབྲས་བུ་མངོན་གྱུར་ཚེ། །སྐུ་གསུང་ཐུགས་སུ་དབྱེར་མེད་སྡོམ། །ཞེས་སོ། །གཉིས་པ་ཁྱད་པར་གྱི་
ཡོན་ཏན་ནི། འཁྲུལ་འཁོར་སོགས་བྱིས་པའི་རྩེ་མོ་ལྟར་མ་ཡིན་ཞིང་དགོས་འབྲས་ཆེན་པོར་འབྱུང་བ་སྟེ། ལས་ཆེན་བརྒྱད་དང་། གྲུབ་
པ་བརྒྱད་ཀྱང་འགྲུབ་པར་འགྱུར་བ། སྒྱུ་འཕྲུལ་ལས། བདུད་རྩིར་འགྱུར་ཞིང་འབྱུང་བ་དང་། །བཞི་བརྒྱ་རྩ་བཞིའི་ནད་སེལ་ཞིང་། །ལོངས་
སྤྱོད་འབྱུང་ཞིང་ངན་སོང་སྦྱོང་། །ཅིར་ཡང་གཞན་དུ་འགྱུར་བ་འགྲུབ། །ཅེས་པ་ལྟར་ཡོན་ཏན་འབྱུང་བའི་དངོས་གྲུབ་དྲུག་དང་། སྔ་མ་
ལས༑ ནམ་མཁའ་རྡོ་རྗེ་པྲ་འབྱུང་ཞིང་། །འབར་ནས་མེ་ཡང་ཚིག་པ་དང་། །ཆུ་འགྱུར་འབབས་པའང་དེ་བཞིན་ཏེ། །འཇིག་རྟེན་
ཁམས་ནི་འཐོར་བ་དང་། །ཐམས་ཅད་སྟོང་ཞིང་ལྟུང་བར་འགྱུར། །ཞེས་གསུངས་པ་བཞིན་འབྱུང་ལྔའི་དངོས་གྲུབ་ལྔ་དང་། ཡང་དེ་

༄༅། །ཉིད་ལས། དགུག་དང་བཏང་དང་བཅིངས་དང་གྲོལ། །གསོ་དང་བསད་དང་ཕམ་དང་རྒྱལ། །ཏིང་འཛིན་འདི་ཡིས་བྱེད་
པར་འགྱུར། །ཞེས་པའི་ལས་ཕྲན་ཚེགས་བརྒྱད་དང་བཅས་པའང་འགྲུབ་པར་འགྱུར་རོ། །གཉིས་པ་མཐར་ཕྱིན་འབྲས་བུ་ལ། ས་ལམ་ཇི་ལྟར་
རྫོགས་ཚུལ་དང་། སྐུ་གསུམ་གྱི་རྣམ་བཞག་བསྡུས་ཙམ་བསྟན་པའོ། །དང་པོ་ནི། དེ་ལྟར་རྩ་རླུང་ཐིག་ལེ་ལམ་དུ་སློང་བས། རླུང་
སེམས་འཁོར་ལོ་སོ་སོའི་ལྟེ་བར་ཆུད་ཅིང་རྩ་མདུད་གྲོལ་བ་ལས་ལམ་གྱི་ཡོན་ཏན་རྣམས་འབྱུང་སྟེ། དང་པོ་ལྟེ་བའི་རྩ་འཁོར་དུ་རླུང་སེམས་
ཆུད་པས་ཚོགས་ལམ་ཆུང་འབྲིང་ཆེ་གསུམ་ཐོབ། རྟོག་ཚོགས་སྣང་སྟོང་གཉིས་མེད་ལྷའི་འཁོར་ལོར་གསལ། ཆོས་རྒྱུན་གྱི་ཏིང་ངེ་འཛིན་
ཐོབ༑ སངས་རྒྱས་སྤྲུལ་སྐུ་ལས་ཆོས་ཉན་ཏེ། མདོ་སྡེ་རྒྱན་ལས། དེ་ཚེ་ཆོས་ཀྱི་རྒྱུན་ལས་ནི། །སངས་རྒྱས་རྣམས་ལས་ཞི་གནས་

དང་༑ །ཡེ་ཤེས་ཡངས་པ་ཐོབ་བྱའི་ཕྱིར། །འཇིག་རྟེན་ཁམས་ནི་རྣམས་སུ་འགྲོ། །ཞེས་སོ། །གཉིས་པ་སྙིང་གའི་འཁོར་ལོར་རླུང་
སེམས་ལུས་སུ་རུང་པས་སྦྱོར་ལམ་བཞི་ཐོབ་ཅིང་། དེའང་དྲོད། རྩེ་མོ། བཟོད་པ། ཆོས་མཆོག་བཞི་ལ། ལས་ཀྱི་རླུང་ཉིས་
སྟོང་བརྒྱད་བརྒྱ་ལན་བཅུ་གཉིས་ཀྱིས་ཆོས་མཆོག་ཆེན་པོ་མན་ལ་དག །རྟེན་དེ་ཉིད་ལ་ཆོས་མཆོག་ཆེན་པོ་མ་ཐོབ་པར་རྣམ་སྨིན་གྱི་ལུས་
དང་བྲལ་ན་བར་དོར་ཕྱག་རྒྱ་ཆེན་པོ་ཐོབ་སྟེ། སྒྱུ་འཕྲུལ་རྒྱས་པ་ལས། རྒྱ་མིག་རྒྱས་ཇི་བཞིན་དུ། ཕྱག་རྒྱ་ཐོབ་ལ་མ་རེག་པ། །གཟུགས་
རྫོགས་སྟོབས་ཆེན་དེ་ཁོ་ན། །ཞེས་གསུངས་ཏེ། སཙྪ་དང་སྐོས་ཕོར་བཞིན་ནོ། །གསུམ་པ་མགྲིན་པའི་འཁོར་ལོར་དེའི་རླུང་སེམས་
ལས་སུ་རུང་བས་དབུ་མའི་མདུད་པ་དང་པོ་གཉིས་གྲོལ། འཕགས་ས་དང་པོ་ཐོབ། ཡོན་ཏན་བརྒྱ་ཕྲག་བཅུ་གཉིས་ལ་དབང་བསྒྱུར། 

༄༅། །ཏིང་ངེ་འཛིན་སྟོབས་ཆེན་པོས་སྙིགས་མའི་ལུས་འཇའ་ལུས་སུ་དེངས་ནས་སྐྱེ་འཆི་མེད་པ་དྭངས་མའི་ལུས་སུ་འགྱུར་རོ། །
བཞི་པ་སྤྱི་བོའི་འཁོར་ལོའི་རླུང་སེམས་ལས་སུ་རུང་བས་དབུ་མའི་མདུད་པ་གསུམ་པ་གྲོལ་ཞིང་། དེ་ནས་ཉི་ཤུའི་བར་གཉིས་གཉིས་གྲོལ་བས་
བསྒོམ་ལམ་ས་ལྷག་མ་དགུའི་ཡོན་ཏན་རྣམས་ཐོབ། ལོངས་སྐུ་ལས་བརྡའི་ཆོས་ཉན་པར་ནུས། འདི་སྐབས་སྒྱུ་འཕྲུལ་ལྟར་རིག་འཛིན་བཞི་
དང་སྦྱར་ན། ཚོགས་ལམ་ནས་ཆོས་མཆོག་མ་ཐོབ་པར་དེ་རྣམ་སྨིན་རིག་འཛིན་དང་། ཆོས་མཆོག་ནས་ས་བདུན་པའི་བར་དེར་ཚེ་དབང་རིག་འཛིན་
དང་༑ ས་བརྒྱད་པ་ཕྱག་ཆེན། བཅུ་པ་ལྷུན་གྲུབ་རིག་འཛིན་ནོ། །དེ་ནས་བར་ཆད་མེད་ལམ་ལ་སྒྲིབ་ཚོགས་ཐམས་ཅད་ཡེ་ཤེས་ཀྱིས་ཟིལ་གྱིས་
མནན་ཏེ། ས་ཁྱད་པར་བ་བཅུ་གཅིག་ཏུན་ཏུ་འོད། བཅུ་གཉིས་མ་ཆགས་པདྨ་ཅན། བཅུ་གསུམ་ཡི་གེ་འཁོར་ལོ་ཚོགས་ཆེན་རྣམས་སྤྱོད་

ཡུལ་སྐད་ཅིག་མས་བགྲོད་དེ། ཡེ་ཤེས་ལྔའི་བདག་ཉིད་དུ་མངོན་པར་བྱང་ཆུབ་པའོ། །ཡེ་ཤེས་ལྔ་པོ་དེའང་བསྡུ་ན། ཆོས་དབྱིངས་དང་
མཉམ་ཉིད་གཉིས་ནི། ཇི་ལྟ་བ་མཁྱེན་པའི་ཡེ་ཤེས། མེ་ལོང་། སོར་རྟོག །བྱ་གྲུབ་གསུམ་ཇི་སྙེད་གཟིགས་པའི་ཡེ་ཤེས་སུ་འདུ། 
དེའི་སྔ་མ་ནི་གནས་ལུགས་གཟིགས་པའི་ཆ་ནས་ཆོས་སྐུ་དང་། ཕྱི་མ་འགྲོ་དོན་མཛད་པའི་ཆ་ནས་གཟུགས་སྐུ་གཉིས་སུ་ཤེས་པར་བྱའོ། །
གཉིས་པ་ནི། གཞི་དུས་སུ་སྦྱང་བྱ་བདེ་གཤེགས་སྙིང་པོར་སྒྲིབ་བྱེད་དྲི་མའི་ཚོགས་གང་ཞིག །ལམ་དུས་རྩ་ཐིག་རླུང་གསུམ་གནད་དུ་བསྣུན་
ཞིང་༑ སྦ་བཞིའི་གནད་རྡོ་རྗེ་དབའ་རླབ་ཀྱི་གདམས་པ་ཁྲིད་གཞུང་འདིའི་རྡོ་རྗེ་སྦས་བཤད་སྙན་བརྒྱུད་ཐུན་མོང་མ་ཡིན་པ་དང་བཅས་པ་ལ་
བརྟེན་པའི་ཉེ་རྒྱུའི་སྤྱོད་པ་ཡན་ལག་ཚང་བ་ལས། འབྲས་བུ་གཞི་དེ་ཉིད་ལ་གནས་པའི་སྐུ་དང་ཡེ་ཤེས་ཀྱི་ཡོན་ཏན་ཇི་གསལ་དུ་སོང་ནས། 

༄༅། །དྲི་མ་མཐའ་དག་དང་བྲལ་བའི་གནས་སྐབས་དེར་ཡོན་ཏན་ཐམས་ཅད་ཡོངས་སུ་རྫོགས་པར་གྱུར་པ་སྟེ། འདི་ལ་ཆོས་སྐུ་
ལོངས་སྐུ། སྤྲུལ་སྐུ་གསུམ། དང་པོ་ཆོས་སྐུ་ནི། ཆོས་ཀྱི་དབྱིངས་དེའི་རང་བཞིན་སྐྱེ་འགག་འཕོ་འགྱུར་མེད་པ་སྨྲ་བསམ་བརྗོད་མེད་
ཆེན་པོར་གནས་པའི་ཆ་སྟེ། དབྱེ་ན། མི་འགྱུར་རྡོ་རྗེའི་སྐུ། མངོན་པར་བྱང་ཆུབ་པའི་སྐུ། ཞི་བ་ཆོས་ཀྱི་སྐུའོ། །དང་པོ་ནི། ཆོས་
ཉིད་འཕོ་འགྱུར་མེད་པའི་རང་བཞིན་དག་པ་གཉིས་ལྡན་གྱི་ངོ་བོ་དང་། གཉིས་པ་ནི། དག་པ་གཉིས་ལྡན་གྱི་ངོ་བོ་དེ་ལ་སྣང་ཆ་བྲལ་སྨིན་གྱི་
ཡོན་ཏན་མཐའ་དག་ལ་དབང་འབྱོར་ཞིང་། དེའི་ཚེ་ཡེ་ཤེས་བསམ་གྱིས་མི་ཁྱབ་པའི་ཡོན་ཏན་ཐམས་ཅད་འཆར་བའི་གཞིར་གནས་པ་དང་། 
གསུམ་པ་ནི། ཡོད་མེད་རྟག་ཆད་ཀྱི་སྤྲོས་པ་མཐའ་དག་དང་བྲལ་བའི་ཀློང་དུ་ཡེ་ཤེས་ཀྱི་སྣང་བ་རོ་གཅིག་ཏུ་འདྲེས་པས་ནང་དབྱིངས་སུ་བཞུགས་

ཀྱང་། ཡེ་ཤེས་ནང་གསལ་མཉམ་བཞག་གི་ཆ་ལས་ཕྱིར་གསལ་གྱི་ཡེ་ཤེས་མཆེད་པའི་སྙིང་པོར་གནས་པས་ཐིམ་ལ་མ་རྨུག་པའི་ཡེ་ཤེས་ཀྱི་
བདག་ཉིད་དོ། །དེ་སྐད་དུ་འཕགས་པ་ཀླུས། དག་པ་དེ་ཉིད་མྱ་ངན་འདས། །ཆོས་ཀྱི་སྐུ་ཡང་དེ་ཉིད་དོ། །ཞེས་སོ། །གཉིས་པ་
ལོངས་སྐུ་ནི། འོད་གསལ་དབྱིངས་ན་འཁྱིལ་བ། རྟག་ཆད་མཐའ་ལས་འདས་ཤིང་མཚན་དཔེ་ལྷུན་གྲུབ་ཏུ་བཞུགས་པའི་ཆ་དེ་ཡིན། 
དབྱེ་ན། རང་སྣང་ལོངས་སྐུ་དང་། ཕྱེད་སྤྲུལ་ལོངས་སྐུའོ། །དང་པོ་ནི། ནང་གསལ་གྱི་ཡེ་ཤེས་དེ་ཉིད་རང་སྣང་གི་ཡུལ་ལ་
ཕྱི་གསལ་གྱི་ཡེ་ཤེས་མཚན་དཔེ་རྒྱ་མཚོའི་བདག་ཉིད་དུ་སྣང་བ་གང་ཅན་མཚོ་སོགས་ལོངས་སྐུའི་སྟོན་པ་རང་ལས་མི་གཞན་པའི་
འཁོར་ལ་སྣང་ཞིང་། འཁོར་ཡང་། སྤྱན་སའི་སྙིང་པོ་སོགས་དང་། ཡུལ་གཟུགས་རྡོ་རྗེ་མ་སོགས་དང་ཐ་མི་དད་པའི་རོལ་པ་

༄༅། །ཆེན་པོའི་དཀྱིལ་འཁོར་གྱི་འཁོར་ལོར། བརྗོད་འདས་གྲགས་སྟོང་ནཱ་ད་མི་ཤིགས་པའི་ཆོས་འཁོར་བསྐོར་བ་སོགས་རྟག་
པ་རྒྱུན་གྱི་འཁོར་ལོར་ལོངས་སྤྱོད་པ་ནི་སངས་རྒྱས་རང་སྣང་ལས་གཞན་སྣང་དུ་མ་གྱུར་པ་སྟེ། རྒྱུད་བླ་མ་ལས། ངག་ཡུལ་མིན་ཕྱིར་དོན་
དམ་གྱིས་བསྡུས་ཕྱིར། །རྟོག་གནས་མིན་ཕྱིར་དཔེ་ལས་འདས་པའི་ཕྱིར། །བླ་ན་མེད་ཕྱིར་སྲིད་ཞིས་མ་བསྡུས་ཕྱིར། །རྒྱལ་ཡུམ་
འཕགས་རྣམས་ཀྱིས་ཀྱང་བསམ་མི་ཁྱབ། །ཅེས་སོ། །གཉིས་པ་ནི། གདུལ་བྱ་ས་བཅུའི་འཕགས་པར་ལོངས་སྐུ་ཆེན་པོའི་མཚན་དཔེ་
ལྟར་སྣང་བ་རྣམ་སྣང་སོགས་རིགས་ལྔའི་སངས་རྒྱས་སུ་སྤྲུལ་ནས་སྤྲུལ་པའི་ཞིང་ལྔར་གདུལ་བྱ་འཕགས་པ་རྣམས་ལ་འོད་ཟེར་ཆེན་པོའི་དབང་
བསྐུར་ཏེ། སངས་རྒྱས་ཀྱི་མཛད་པ་ཐམས་ཅད་རྫོགས་པར་བྱེད་པ་ཡིན་ནོ། །གསུམ་པ་སྤྲུལ་སྐུ་ནི། འཆར་ཚུལ་གོ་མ་འགགས་པས་

ཐུགས་རྗེ་ཕྱོགས་མེད་དུ་འཕྲོ་བའི་ཆ་སྟེ། དབྱེ་ན། མཆོག་དང་། གཟོ་དང་། སྐྱེ་བ་སྤྲུལ་པའི་སྐུ་དང་གསུམ། དང་པོ་ནི། གདུལ་བྱའི་
བསོད་ནམས་དང་། སངས་རྒྱས་ཀྱི་ཐུགས་རྗེའི་རྒྱུ་རྐྱེན་ལས་སྣང་བ་འགྲོ་དྲུག་ཏུ། རིག་པའི་སྐྱེས་བུ་ཐུབ་དྲུག་ཏུ་སྤྲུལ་ནས་འདུལ་བ་རྣམ་
བཞིའི་ཕྲིན་ལས་བསམ་མི་ཁྱབ་པ་དང་། དེ་ལས་མཛད་པ་བཅུ་གཉིས་སྟོན་པ་དང་། གཉིས་པ་ནི། བེམ་པོར་སྤྲུལ་ནས་ཕན་བཏགས་
པ༑ གྲུ་ཟམ། ནོར་བུ། དཔག་བསམ་ཤིང་། སྨན་གྱི་ལྷུམ་བུར་སོགས་དང་། གསུམ་པ་ནི། སྐྱེས་པ། བུད་མེད། རྒྱལ་
བློན༑ དེད་དཔོན་སོགས་དང་། མུ་གེའི་དུས་ཉ་བོ་ཆེ། སྲིན་མོའི་གླིང་དུ་རྟ་མཆོག །བཀྲེས་པས་ཉེན་པར་གླང་ཆེན། ནད་པར་
སྲོག་ཆགས་དེས་པ་སོགས། མདོར་ན་སྲིད་པ་ཇི་སྲིད་དུ་སྐྱོ་དུབ་མེད་པར་ཕྲིན་ལས་ཀྱི་འཇུག་པ་བསམ་གྱིས་མི་ཁྱབ་པ་སྟེ། ཕལ་པོ་

༄༅། །ཆེ་ལས། ཀྱི་རིགས་ཀྱི་བུ། དེ་བཞིན་གཤེགས་པའི་སྤྲུལ་པ་ནི་ཚད་མེད་དེ། འགྲོ་བ་གང་དང་གང་གིས་འདུལ་བ་དེ་
དང་དེའི་གཟུགས་དང་ཁ་དོག་དང་མིང་གིས་དོན་མཛད་དོ། །ཞེས་སོ། །སྐུ་གསུམ་པོ་དེ་ལས། སྔ་མ་ནི་རང་སྣང་གི་སྐུ་མཚན་ཉིད་པ་
དང་༑ ཕྱི་མ་གཉིས་ནི་གདུལ་བྱ་ལ་སྣང་བའི་བཏགས་པ་པའོ།། ༈ །།སྤྱི་དོན་གསུམ་པ་རྗེས་ཀྱི་རིམ་པ་ལ། བསྲུང་མཚམས་
བསྡུས་ཙམ་སྟོན་པ་དང་། མཐའ་བསྡུའི་ཚུལ་བཤད་པའོ། །དང་པོ་ནི། སྤྱིར་གསང་སྔགས་བླ་མེད་ཀྱི་དབང་བཞི་ལས་བྱུང་བའི་རྩ་
བ་དང་ཡན་ལག་གི་དམ་ཚིག་མཐའ་དག་མི་ཉམས་ཤིང་བསྲུང་སྡོམ་ཇི་བཞིན་དུ་བྱ་བ་གནད་གལ་པོ་ཡིན། ཁྱད་པར་དུ། སྙིང་གའི་དངས་
མ་ལྔ་འདུས་ཀྱི་ཐིག་ལེ་གཙོ་བོར་གྱུར་པའི་རྩའི་འཁོར་ལོར་རླུང་རིག་གཅིག་ཏུ་དྲིལ་ནས་སྦྱོར་བ་བཞི་ལྡན་ལ་མཁས་པས་གནད་དུ་བསྣུན་པ་དང་། 

འབར་འཛག་དྲོད་ཀྱི་རྣལ་འབྱོར་ལྟེ་བའི་ཨ་ཤད་ལ་གནད་དུ་བསྣུན་པའི་བུམ་ཅན་གྱི་སྦྱོར་བས་ལྟེ་བའི་གཏུམ་མོ་འབར་དེ་སྤྱི་བོའི་ཧྃ་ཡིག་ཞུ་བའི་
དགའ་བཞི་བསྐྱེད་པ་གཏུམ་མོའི་མན་ངག་ནམ་ཡང་མི་འབྲལ་ཞིང་། ཆེ་རྩིང་ཧང་རྒྱག་གི་སྤྱོད་པ་ལ་དོར་ཏེ། ལས་འབྲས་ལ་ཡིད་རྟེན་པ་
ཐུན་ཐམས་ཅད་དུ་ཆོས་ཐམས་ཅད་རྨི་ལམ་དང་སྒྱུ་མ་ལྟ་བུར་ལྟ་བས་ཐག་བཅད། བསྒོམ་པས་གཉུག་བསྲིངས། སྤྱོད་པས་ལ་
དོར་བར་བྱ་ཞིང་། འགྲོ་བ་མཐའ་དག་ལ་བྱམས་སྙིང་རྗེ་བསྒོམ་པ་དང་། བླ་མར་མོས་གུས་ཚད་མེད་པའི་མཚམས་སྦྱོར་མི་འབྲལ་
བར་བྱ་བ་དང་། དང་དུ་བླང་བའི་དམ་ཚིག་ཏུ། དཀར་ཆས་དང་། རས་རྐྱང་བགོས་ཏེ། གངས་ཁྲོད་དང་། རི་རྩེ། ཆུ་ངོགས་
སོགས་སུ་བོགས་ཡང་ཡང་འདོན་ཞིང་། རྩི་སྨན་ས་རྡོ་སོགས་ལ་བརྟེན་ཏེ་བཅུད་ལེན་ལ་བརྩོན་པ་དང་། ཨང་རག་དང་། སྒོམ་

༄༅། །ཐག་སོགས་མི་འབྲལ་བར་འཆིངས་བ་དང་། སྤངས་བྱའི་དམ་ཚིག་ཤ་ཆང་སོགས་དྲོད་བཅུད་ཀྱི་ཟས་དང་། མེ་དང་། 
ཉི་མ་མི་འདེ་བ། གཅན་གཟན་གྱི་ལྤགས་པ་སོགས་ལྤགས་གོས་གོན་པ་ལ་སོགས་སྤངས་བར་བྱའོ། །ཁྱད་པར་དུ་བྱང་སེམས་ཏིལ་འབྲུ་ཙམ་
ཡང་མི་ཉམས་པར་རྟག་ཏུ་འཆིངས་ཤིང་། གོང་འཕེལ་གྱི་ཐབས་ལ་བརྩོན་པར་བྱ་ཞིང་། དེ་ལ་བརྟེན་པའི་དོན་དམ་པའི་ཐིག་ལེ་གོང་འཕེལ་
དུ་བྱ་བའི་ཐབས་རྩོལ་བཅས་དང་། རྩོལ་མེད་སྣང་མུན་གྱི་ལམ་ནས་དབྱིངས་ཀྱི་ར་བར་ལུག་རྒྱུད་བཙོན་དུ་འཛིན་པའི་གདམས་པར་
བརྩོན་དགོས་པ་སྟེ། གཞུང་ལས། ཡུད་ཙམ་འཁོར་ཡུག་རོལ་པ་ལས་མི་འདའ༔ དོན་དམ་ཐིག་ལེ་གོང་འཕེལ་མངོན་པའི་མདངས༔ 
ཡེ་ཤེས་ཐིག་ལེའི་ལུག་རྒྱུད་རྟག་སྐྱོངས་ཤིག༔ ཅེས་སོ།། ༈ །།གཉིས་པ་ལ། ལས་སྦྱོར་དང་། མཇུག་བསྡུ་ཚུལ་ལོ། །

དང་པོ་ལ་གྲང་ཐུབ་དང་། ཚ་ཐུབ་དང་། དེའི་ཡན་ལག་གོ། །དང་པོ་ནི། འདི་སྐབས་ཀྱི་ཕྱག་བཞེས་དངོས་ཏེ། ཁྲིད་སྦྱང་གྲུབ་
པའི་དགུང་མོ་ལ་བབས་ཚེ་གཏུམ་མོའི་མེ་དབང་བླ་མ་བརྒྱུད་པའི་བཀའ་སྲོལ་བཞིན་མ་ཉམས་པར་བསྐུར་ལ་རས་གོས་སོགས་བྱིན་རླབས་
བྱ༑ ནངས་པར་ཐོ་རངས་ལ་བབས་ཚེ། སྟན་གྱི་སྟེང་དུ། ཐབ་འགལ་དྲུག་པའམ། མེ་ཐབ་དྲུག་ཆིངས་ནི་ཨཾ་ཚུགས་ཀྱིས་རྐང་
པ་གཡོན་ནང་གཡས་རྒྱབ། ལག་པ་གཡས་རྒྱབ། གཡོན་ནང་བྱེད་པའི་པུས་མོར་གཏོད་པའི་རྡོ་རྗེ་འཆང་གི་ཕྱག་རྒྱ། པུས་
འཁྱུད་ཀྱིས་བསྡམ་པར། སྒོམ་ཐག་གིས་འཚིངས་ཤིང་། བདུད་རྩི་ལྔའི་ཆུས་བཀྲུས་ཏེ། རས་དཀར་དྲི་མ་མེད་པ་ཆུར་བཅུག་
སྟེ་གྱོན། དེའི་ཚེ་རླུང་དུག་སེལ་ཕྱིར་རླུང་རོ་དོར་ནས་དྲག་རླུང་འཛིན། དམིགས་པ་ནི། སྔར་བསྟན་པའི་སྟོང་རའི་སྐབས་

༄༅། །བཞིན་རྡོ་རྗེ་ཕག་མོ་རྩ་འཁོར་བཅས་གསལ་བའི་ལྟེ་བར་ཨ་ཐུང་དང་། གཡས་གཡོན་དུ་རཾ་གཉིས་གསལ་དེའི་རྩེར་རྡོ་རྗེ་ཕག་
མོ་ཚོན་གང་བ་གསལ་བ་ལས་མེ་ཤེལ་ལས་མེ་འབྱུང་བ་བཞིན། རྩ་འཁོར་ལོ་བཞི་བཅས་མེས་ཁེང་། ལུས་ཀྱི་ནང་ཐམས་ཅད་དམར་འུར་གྱིས་
གང་༑ མེ་སྟག་ལྕགས་ཀྱུའི་རྣམ་པ་གྲངས་མེད་པ་བཤང་ལམ་ནས་ཕྱིར་ཐོན། ཕྱི་རོལ་ཐམས་ཅད་མེ་རིའི་གུར་ཁང་དམར་ནག་རུ་འཁྲིགས་ཏེ། 
འུར་ཏི་རི་རི་འབར་བར་བསམ་ལ་དྲག་རླུང་འབུད། ཡང་བཟུང་ཐུན་འཇོག་ཁར། ཕྱི་ནང་གི་མེ་ཐམས་ཅད་ཕག་མོ་ལ་ཐིམ། ཕག་མོ་རཾ་བཅས་
ཨ་ཤད་ལ་ཐིམ། དེ་ཉིད་མི་དམིགས་སྟོང་ཉིད་སྤྲོས་པ་བྲལ་བས་རྒྱས་གདབ་པོ། གཉིས་པ་ནི། དབྱར་ཚད་པ་ཆེ་བའི་དུས་དང་། ཚད་
པའི་ནང་སོགས་ལ་ཆུ་རླུང་འཛིན་པའི་ལས་སྦྱོར་རོ། །གསུམ་པ་ནི། མ་ཞུ་བ་དུག་ཐབ་སོགས་ལ། ཆུ་བཏུང་ཞིང་ཆུ་རླུང་མང་བས་སྐྱུགས་

བཏང་བ་དང་། ཕོ་སྐོར་གྱིས་འདྲེན་བཏང་བ་སོགས་ཀྱིས་མཚོན་ལས་སྦྱོར་མཐའ་ཡས་སོ། །རྗེས་སུ་ལུས་ལ་བསྐུ་མཉེ་བྱ་དགོས་པར་གསུངས་
སོ༑ །གཉིས་པ་འཇུག་བསྡུ་བ་ལ། དམིགས་རིམ་དང་། འཁྲུལ་འཁོར། བསྔོ་སྨོན་ནོ། །དང་པོ་ནི། ཕྱོགས་བཅུའི་སངས་
རྒྱས་བྱང་སེམས། རྩ་བ་གསུམ་གྱི་ལྷ་ཚོགས་དང་། ཕྱི་ནང་གི་གནས་ཡུལ་ཞིང་སྐྱེས་ཀྱི་དཔའ་བོ་མཁའ་འགྲོ། བསྟན་བསྲུང་དམ་
ཅན་རྒྱ་མཚོ་དང་། དཀར་ཕྱོགས་ཀྱི་ལྷ་ཀླུ་དགེ་བསྙེན་སོགས་མདུན་གྱི་ནམ་མཁར་སྤྲིན་དཔུང་གཏིབས་པ་ལྟར་བཞུགས་ནས། རང་ལ་
ཞལ་གྱིས་ཕྱོགས། སྤྱན་གྱིས་གཟིགས། དགྱེས་པའི་ཉམས་དང་བཅས་བཀྲ་ཤིས་པའི་མེ་ཏོག་མནྡ་ར་ལ་སོགས་པས་ཆར་དབབ་ཅིང་། 
བདེན་ཚིག་ཤིས་པའི་གླུ་དབྱངས་དང་། ལུས་ཀྱི་རྣམ་འགྱུར་སྣ་ཚོགས་པའི་གར་དང་བཅས་རྣམ་པ་དུ་མས་འཕྲལ་ཡུན་ཀུན་ཏུ་དགེ་ལེགས་ཀྱི་

༄༅། །སྣང་བ་ཆེན་པོས་ཁྱབ་པར་མཛད་པར་མོས་ལ། བཀྲ་ཤིས་ཀྱི་ཚིག་སྣ་ཚོགས་བརྗོད་ཅིང་། མེ་ཏོག་འཐོར་རོ། །གཉིས་པ་ནི། 
བཀྲ་ཤིས་ཀྱི་ཚིག་བརྗོད་ཟིན་པ་ན། ཆོས་བདུན་དང་ལྡན་པས། རླུང་བུམ་ཆེན་ལྡིར་ནས། འབེབས་ཆེན་གསུམ། བར་འབེབས་གསུམ། 
འབེབས་ཆུང་གསུམ་བྱས་ལ་རླུང་དོར། འདི་མཚམས་སུ་གདན་སྐོར་བྱེད་པའི་ཕྱག་ལེན་ཡོད་པས། རླུང་འཛིན་བཞིན་བྱ། མཐར་རང་རང་གི་
གདན་ལ་འཁོད་ཟིན་པ་ན། སླར་ཡང་། རླུང་འཛིན་ཞིང་། བཅའ་བཤིག་དང་། འབེབས་ཆུང་གསུང་། བར་འབེབས་གསུམ། འབེབས་
ཆེན་གསུམ་བྱ་ཞིང་རླུང་དོར་རོ། །གསུམ་པ་ནི། དེ་ལྟར་ཟིན་པ་ན། འདི་ལྟར་བགྱིས་པའི་དགེ་རྩ་དེའི་མཚོན་རང་གཞན་གྱི་དགེ་ཚོགས་མ་
ལུས་བྱང་ཆུབ་ཆེན་པོར་བསྔོ་བས་རྒྱས་གདབ་ཅིང་། འཁོར་གསུམ་ཡོངས་དག་གིས་རྩིས་ཟིན་པའི་སྒོ་ནས། འཕགས་པ་བཟང་པོ་སྤྱོད་པའི་

སྨོན་ལམ་ཚིག་དོན་འབྲེལ་བཞིན་པར་བརྗོད་ཅིང་། གཞན་ཡང་། ཐོག་མའི་མགོན་པོ་སོགས་སྨོན་ལམ་ཅི་རིགས་བགྱི་ཞིང་། དེ་དག་གི་ཚེ། 
བསྟན་པ་སྤྱི་དང་བྱེ་བྲག་ཁྱད་པར་ཟབ་ལམ་མཆོག་གི་རྣལ་འབྱོར་གྱི་བསྟན་པ་འདི་ཉིད་མི་ཉམས་གོང་འཕེལ་ངོས། ཉམས་བཞེས་མཛད་
པའི་འགྲོ་བ་བྱོན་དང་འབྱོན་འགྱུར་ཐམས་ཅད། གནས་སྐབས་ཀུན་ཏུ་མི་མཐུན་བར་ཆད་ཀྱི་བདུད་ལས་རྒྱལ་ཞིང་། ལེགས་ཚོགས་ཕན་
བདེའི་ཡོན་ཏན་མ་ལུས་གོང་ནས་གོང་དུ་འཕེལ་ཞིང་། མཐར་ཐུག་རྩ་ཐིག་རླུང་གི་དྲོད་རྟགས་རྩོལ་མེད་དུ་གནད་དུ་ཚུད་ནས་སྐུ་བཞི་
ཡེ་ཤེས་ལྔའི་བདག་ཉིད་དུ་སངས་རྒྱས་པར་ཤོག་སྙམ་པའི་བསམ་སྦྱོར་དག་པའི་མཚམས་སྦྱོར་འདོར་བ་མེད་པར་བྱའོ།། །།
སླར་ཡང་སྨྲས་པ། རྒྱལ་བསྟན་དྲི་མེད་ལྷ་རྩེ་རོལ་པའི་ཁྱོན། །ཟབ་རྒྱས་ཆོས་ཀྱི་རྒྱུ་སྐར་འབུམ་སྣང་ཡང་། །ཡང་གསང་བླ་མེད་

༄༅། །རྡོ་རྗེའི་སྙིང་པོ་ཡི། །བཅུ་གཉིས་བདག་པོའི་སྣང་བ་བསམ་མི་ཁྱབ། །དེ་ལས་བྱུང་བའི་ཟབ་རྒྱས་ཆོས་ཀྱི་མཛོད། །ཚེ་
གཅིག་བྱང་ཆུབ་མཆོག་ལ་གཞོལ་བའི་ཐབས། །ཚང་ལ་མ་ནོར་གདམས་ངག་བདུད་རྩིའི་སྐྱེམས། །སྐལ་བཟང་མཆོག་གི་འཇུག་ངོགས་ཕུལ་དུ་
ཕྱིན༑ །རྡོ་རྗེའི་ལུས་ལ་རྩ་ཐིག་རླུང་གི་གནད། །གཅུན་པས་ཟག་བྲལ་ཡེ་ཤེས་སྐྱེ་བའི་ཐབས། །རྒྱལ་བ་རྡོ་རྗེ་འཆང་ནས་ད་བར་དུ། །རིག་
འཛིན་བརྒྱུད་པའི་ཉམས་བཞེས་བླ་ན་མེད། །དེ་ལྟའི་ཆོས་ཚུལ་རྟོག་གིས་མ་བསླད་པའི། །མཁའ་འགྲོའི་གསང་མཛོད་ཡིད་བཞིན་ནོར་བུ་
མཆོག །རྣམ་འདྲེན་བླ་མའི་དགོངས་པའི་རྒྱལ་མཚན་རྩེར། །བརྒྱན་པའི་སྣང་བས་དགོས་པའི་འདོད་པ་འཇོ། །བདག་ཀྱང་འཁོར་ཡུག་དེ་
ལས་མི་འདའ་བར། །རང་གི་བགོས་སྐལ་དང་བསྟུན་སྙན་བརྒྱུད་རིགས། །མ་ནོར་སྙིང་ལ་འཆང་བའི་གདམས་པ་རྣམས། །ཕན་པའི་

བསམ་སྦྱོར་དག་པས་འདི་རུ་བྲིས། འོན་ཀྱང་དྲོད་ཚད་མ་རྫོགས་ཚིག་ལ་ལུས། །སོ་སྐྱེ་འཁྲུལ་པའི་སྣང་ཤེས་ལོག་པར་སོང་། །དམ་
པའི་མདུན་སར་མི་མཛེས་ཅི་མཆིས་པ། །འགྱོད་པས་བཤགས་སོ་དག་ཚངས་བདག་ལ་སྩོལ། །དེ་ལས་བྱུང་བའི་དགེ་བའི་དངོས་པོ་
འདིས༑ །ཐོག་མེད་བསགས་པའི་ལས་སྣང་འབྱུང་འཁྲུགས་དང་། །རྩ་རླུང་ཐིག་ལེ་ཉམས་དང་རྒུད་པ་སོགས། །སོར་ཆུང་རྡོ་རྗེའི་
གྲོང་ཁྱེར་མཛེས་པར་ཤོག །རགས་པའི་ཐིག་ལེ་ལ་བརྟན་འཁོར་ལོ་ལྔའི། །རླུང་སེམས་ཡི་གེ་རོལ་མོ་གནད་དུ་བསྣུན། །ཤིན་ཏུ་
ཕྲ་བའི་ཡེ་ཤེས་བདེ་བ་ཆེ། །རྣམ་ཀུན་མཆོག་ལྡན་དབྱིངས་སུ་རོ་གཅིག་ཤོག །གཟུང་འཛིན་རོ་རྐྱང་རྒྱུ་བའི་ལས་རླུང་དག །དྷཱུ་ཏཱིའི་
མདུད་པ་ཉེར་གཅིག་རང་སར་གྲོལ། །རྟོག་ཚོགས་ལྷ་ཡི་འཁོར་ལོ་ཉིད་དུ་སྨིན། །ཟུང་འཇུག་རིག་འཛིན་རྣམ་བཞི་མཐར་ཕྱིན་

༄༅། །ཤོག །བསྒྲིབ་ཚོགས་རྟོག་པའི་བུད་ཤིང་དབྱིངས་སུ་ཟད། །དྲུག་ཅུ་རྩ་བཞིའི་ཡོན་ཏན་མངོན་དུ་འགྱུར། །ཕྱི་གསལ་
འཁོར་ལོ་ཚོགས་ཆེན་ལྷུན་རྫོགས་ནས། །སྐུ་དང་ཡེ་ཤེས་སྣང་བ་འབྱམས་ཀླས་ཤོག །ཅེས་པ་འདིའང་རིག་འཛིན་བདུད་འདུལ་རྡོ་རྗེ་དང་། 
གཏེར་ཆེན་ཆོས་ཀྱི་རྒྱལ་པོ་རིག་འཛིན་ཀློང་གསལ་སྙིང་པོའི་གཏེར་བྱོན་རྩ་རླུང་ཐིག་ལེའི་ཁྲིད་རིམ་དམ་པ་གོང་མས་ལྷན་དུ་ཉམས་བཞེས་མཛད་
པ་ལྟར། བླ་མ་གོང་མའི་ཕྱག་བརྒྱུན་བཞིན་ཉུང་གསལ་སྙིང་པོར་དྲིལ་ནས་ཟིན་བྲིས་སུ་བསྟར་བ་ཞལ་ལུང་བདུད་རྩིའི་ཐིགས་པ་ཞེས་བྱ་བ་
འདི་ནི། གངས་ལྡན་གྲུབ་པ་ཡོངས་ཀྱི་སྤྱི་གཟུགས་ཁྲོ་ཟུར་རྡོ་རྗེ་བདུད་འདུལ་མཆོག་གི་ཡེ་ཤེས་སྒྱུ་མའི་རོལ་གར་གཅིག་ཏུ་འཁྱིལ་བའི་སྐུ་
སྐྱེས་དེ་མ་ཐག་པ་མཆོག་སྤྲུལ་རིན་པོ་ཆེ་པདྨ་འགྱུར་མེད་རྒྱ་མཚོ་དང་། མཁྱེན་རབ་བློ་གྲོས་མཆོག་མངའ་མཁན་རིན་པོ་ཆེ་ཀུན་བཟང་བློ་

ལྡན་ཟུང་གིས། བཀས་ཡང་ཡང་བསྐུལ་ཞིང་བྲི་གཞིའི་ཤོག་བུ་བཅས་སྩལ་བའི་ཐུགས་བཞེད་བསྐང་བའི་ཕྱིར་དུ། རྒྱལ་
ཁམས་ཕྱོགས་མེད་ཉུལ་བའི་གྱི་ན་བ། རྨོངས་པ་ཆོས་མེད་དགེ་རྩེ་འགྱུར་མེད་བསྟན་པ་རྣམ་རྒྱལ་འཇམ་དབྱངས་དགྱེས་པའི་བློ་
གྲོས་དཔལ་བཟང་པོར་འབོད་པས། ཁྲིད་གཞུང་གི་རིམ་པ་རྣམས་རྩ་བར་བཟུང་། རིག་འཛིན་གོང་མ་རྣམས་ཀྱི་གསུང་གི་
སྙིང་པོ་ཕྱུང་། བླ་མ་དམ་པའི་ཞལ་རྒྱུན་གཙོ་བོར་བགྱིས་ནས། ཚིག་ཉུང་དོན་འདུས་སུ་གསལ་བར་བྲིས་པའི་དགེ་བས། 
བདག་སོགས་འགྲོ་བ་མ་ལུས་གནས་སྐབས་ཁམས་གསུམ་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་ལས་གྲོལ་ནས། མཐར་

༄༅། །ཐུག་བྱང་ཆུབ་མཆོག་གི་ས་ལ་སྐུ་བཞི་ཡེ་ཤེས་ལྔ་ཡི་བདག་ཉིད་དུ་དོན་
གཉིས་ལྷུན་གྱིས་གྲུབ་པར་གྱུར་ཅིག ། །།དགེའོ། །བཀྲ་ཤིས། །མངྒ་ལམ།། །།

