ཉ༽ ༄༅། །རྫོགས་པ་ཆེན་པོ་ཡང་གསང་བླ་ན་མེད་པ་མངོན་སུམ་སྙིང་ཐིག་གི་མན་ངག་ཡང་ཏི་ནག་པོ་གསེར་གྱི་འབྲུ་གཅིག་པའི་ཁྲིད་རིམ་གྱི་རྒྱབ་
ཆོས་ཟབ་ལམ་དོན་གསལ་མེ་ལོང་ཞེས་བྱ་བ་བཞུགས་སོ།། །།

༄༅༅། །རྫོགས་པ་ཆེན་པོ་ཡང་གསང་བླ་ན་མེད་པ་མངོན་སུམ་སྙིང་ཐིག་གི་མན་ངག་
ཡང་ཏིག་ནག་པོ་གསེར་གྱི་འབྲུ་གཅིག་པའི་ཁྲིད་རིམ་གྱི་རྒྱབ་ཆོས་ཟབ་ལམ་དོན་གསལ་མེ་
ལོང་ཞེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །ཡེ་ནས་ངོ་བོ་རྣམ་དག་དག་
པ་ཆེན་པོ་ལས། །ཡེ་གདང་རང་བཞིན་ལྷུན་གྲུབ་གྲུབ་པ་སྐུ་ཡེ་ཤེས། །ཡེ་རྫོགས་ཐུགས་

༄༅༅། །རྗེའི་རྩལ་སྣང་སྣང་སྟོང་སྒྱུ་མའི་གཟུགས། །ཡེ་གྲོལ་ཀློང་ཡངས་ཆོས་སྟོན་སྟོན་པ་དེ་ལ་འདུད། །ཡང་
གསང་ཟབ་ལམ་ལམ་མཆོག་རྫོགས་པ་ཆེ། །ཡང་དག་ཉི་འོད་འོད་གསལ་སྙིང་པོའི་དོན། །ཡོངས་ཁྱབ་འགྲོ་བློ་བློ་ཡི་མུན་
སེལ་བའི། །ཡང་བཅུད་དོན་དམ་དམ་ཆོས་དེ་ལ་འདུད། །ཟབ་ཡངས་མཁྱེན་རབ་རབ་འབྱམས་ཀློང་ཆེན་པོར། །ཟབ་
གསལ་དགོས་འདོད་འདོད་དགུའི་བང་མཛོད་བདག །ཟབ་དོན་ཆོས་གཏེར་གཏེར་གྱི་ཀུན་སྐྱོང་བའི། །ཟབ་ལམ་སྣང་ཚད་

ཚད་ཕྱིན་རྣམས་ལ་འདུད། །ཀུན་མཁྱེན་མཁྱེན་རབ་རབ་གསལ་གསལ་བའི་ཀློང་། །ཀློང་ཡངས་ཡང་གསང་གསང་སྔགས་སྔགས་ཀྱི་དོན། །དོན་བཅུད་བཅུད་སྙིང་སྙིང་
ཐིག་ཐེག་པའི་ཆོས། །ཆོས་མཛོད་མཛོད་མངའ་མངའ་དབང་དབང་རྫོགས་དཔལ། །དཔལ་མགོན་མགོན་ཁྱེད་ཁྱེད་ཉིད་ཉིད་ཀྱི་ཞབས། །ཞབས་པད་པད་མོར་མོས་གུས་
གུས་པས་འདུད། །རང་གཞན་དོན་དུ་ལྷག་བསམ་རྣམ་དག་གི། །རང་བཞིན་གཞི་ཡི་གནས་ལུགས་མདོར་བསྟན་དང་། །རང་ཉམས་ལེན་ཚུལ་ལམ་རིམ་རྒྱས་པ་དང་། །རང་
རིག་མངོན་གྱུར་འབྲས་བུའི་དོན་བསྡུས་གསུམ། །རང་དང་རང་འདྲའི་དོན་དུ་བྲིས་པ་ཡང་། །རང་བྱུང་སྟོན་པའི་བཀའ་གསང་རྨད་བྱུང་ལ། །རང་བཟོའི་བློ་ཡི་བཅོས་པར་མི་
འོས་ཀྱང་། །རང་གཞུང་ཁ་འཕང་འཐོར་བ་མང་ཕྱིར་དང་། །རང་ལ་བླ་མས་གདམས་པའི་མན་ངག་རྣམས། །རང་གི་རྗེད་བྱང་ཕྱོགས་བསྡུས་ཡི་གེར་བཀོད། །དེ་ལ་རྒྱལ་
བ་ཡང་དག་པར་རྫོགས་པའི་སངས་རྒྱས་སྐུ་གསུམ་གྱི་བདག་ཉིད་ཅན་རྣམས་ཀྱི། གདུལ་བྱ་སེམས་ཅན་གྱི་ཉོན་མོངས་པའི་གཉེན་པོར། འདུལ་བྱེད་ཀྱི་ཐེག་པ་བསམ་

༄༅། །གྱིས་མི་ཁྱབ་པ་ཞིག་གསུངས་ཀྱང་། བསྡུ་ན་ཐེག་པ་ཐམས་ཅད་ཀྱི་མཐར་ཐུག་བཀའ་རྫོགས་པ་ཆེན་པོར་འདུས་ཤིང་། དེ་ལའང་ཕྱི་ནང་གསང་བ་
བསམ་གྱིས་མི་ཁྱབ་པ་ཞིག་བཞུགས་ཀྱང་། ཡང་གསང་བླ་ན་མེད་པ་རྡོ་རྗེ་སྙིང་པོའི་ཐེག་པ་མངོན་སུམ་སྙིང་ཐིག་ཏུ་འདུས་ཏེ། ཀློང་གསལ་ལས། སྟོན་པ་ཐུགས་རྗེ་ཆེན་པོ་
ཡི༑ །གདུལ་བྱེད་ཐེག་པ་མང་གསུངས་ཀྱང་། །ཡང་གསང་རྫོགས་པ་ཆེན་པོར་འདུས། །ཞེས་པས། དེ་ལའང་བཤད་ལུགས་མང་ནའང་། བསྡུ་ན་གསུམ་དུ་ངེས་ཏེ། 
རིག་པ་རང་གྲོལ་ལས། བསྟན་པའི་རྒྱལ་པོའི་བཤད་ལུགས་ཀྱང་། །གནས་སྐབས་འདི་ལྟར་བཤད་པའོ། །ལུང་ལྟར་བཤད་དང་རྒྱུད་ལྟར་བཤད། །མན་ངག་ལྟར་དུ་
བཤད་པ་གསུམ། །འཇུག་པའི་སྒོ་ལས་ཤེས་པར་བྱ། །ཞེས་གསུངས་པས། དེ་ལ་ལུང་ལྟར་བཤད་ན། ཕུན་སུམ་ཚོགས་པ་ལྔས་བསྟན་པའོ། །རྒྱུད་ལྟར་བཤད་ན། 
གནས་ངེས་པ་གསུམ་གྱི་བཤད་པའོ། །མན་ངག་རྣམས་ནི་གཞི་ལམ་འབྲས་གསུམ་གྱིས་བཤད་པ་ལས། འདིར་མན་ངག་གི་ལུགས་ཏེ། དོན་བསྡུས་ལས། བྱ་བ་གཞི་

དང་བྱེད་པ་རྐྱེན། །བྱ་བྲལ་འབྲས་བུའི་གནས་སྐབས་དག །ཇི་སྙེད་ཆོས་ཀྱི་རྩ་བར་བཤད། །ཅེས་དང་། སློབ་དཔོན་པདྨས། སྤྱིར་ཆོས་ཀྱི་ཕུང་པོ་བརྒྱད་ཁྲི་བཞི་
སྟོང་ཡོད། །དེ་ཡང་འུབ་ཀྱི་བསྡུས་ནས་གཞི་ལམ་འབྲས་གསུམ་དུ་འདུས། །ཞེས་གསུངས་པས། འདི་ལ་གསུམ་སྟེ། ཐོག་མར་གཞིའི་གནས་ལུགས་མདོར་བསྟན་
པ་དང་གཅིག །བར་དུ་ལམ་དུ་ཁྱེར་ཚུལ་གྱི་ཁྲིད་རིམ་རྒྱས་པར་བསྟན་པ་དང་གཉིས། མཐར་ཐུག་འབྲས་བུའི་གྲོལ་ཚུལ་དོན་བསྡུས་ཏེ་བསྟན་པ་དང་གསུམ་ལས། 
དང་པོ་ལ་ལྔ་སྟེ། གཞི་དངོས་པོ་གཤིས་ཀྱི་འདུག་ཚུལ། དེ་ལས་ལྷུན་གྲུབ་ཀྱི་འཆར་ཚུལ། དེ་ཉིད་རིག་པས་ཀུན་ཏུ་བཟང་པོའི་གྲོལ་ཚུལ། མ་རིག་སེམས་
ཅན་འཁྲུལ་ཚུལ། སེམས་ཅན་གྱི་ཁམས་ལ་གདོད་མའི་ཡེ་ཤེས་གནས་ཚུལ་ལོ། །དང་པོ་ལ་གསུམ་སྟེ། གདོད་མ་གཤིས་ཀྱི་བཞུགས་ཚུལ། འཁོར་
འདས་གཉིས་ཀྱི་འཆར་གཞི་བྱེད་ཚུལ། དེ་ལ་རྩོད་པ་སྤང་ཚུལ་ལོ། །དང་པོ་ནི། ཡེ་ཐོག་གཞིའི་དུས་ན། ཤེས་བྱ་རྣམ་པར་དག་པ་ཡུལ་ཆོས་ཀྱི་དབྱིངས།

༄༅། །སྟོང་ལ་གོ་འབྱེད་པ་ནམ་མཁའ་དངས་པའི་དཀྱིལ་ལྟ་བུ། གསལ་ལ་སྒྲིབས་པ་མེད་པ་མེ་ལོང་དངས་པའི་ངོས་ལྟ་བུ། དངས་ལ་མི་གཡོ་བ་རྒྱ་
མཚོ་དངས་པའི་གཏིང་ལྟ་བུ། དེའི་སྙིང་པོར་གཞི་འཛིན་པའི་རིག་པ་སྐུ་གསུམ་གྱི་ཚུལ་དུ་གནས་ཏེ། སངས་རྒྱས་སེམས་ཅན་གང་ཡང་མ་གྲུབ་ལ། གང་ལྟར་ཡང་
འཆར་བའི་གཞི་མ་འགགས་པ། ངོ་བོ་རང་བཞིན་ཐུགས་རྗེ་གསུམ་དུ་གནས་ཏེ། ཀློང་གསལ་ལས། མ་གྲུབ་ཐོག་མའི་གོང་དག་ན། །དངོས་པོ་གཤིས་ཀྱི་འདུག་ཚུལ་
ནི༑ །ངོ་བོ་སྟོང་ལ་རང་བཞིན་གསལ། །ཐུགས་རྗེ་ཀུན་ལ་སྣང་ནུས་པ། །བྱས་པ་མེད་པར་རང་གསལ་བ། །ཡེ་ཉིད་ནས་ནི་རང་བཞིན་གནས། །སྟོང་པའི་ངང་ལས་
རྟག་མཐའ་བྲལ། །གསལ་བའི་ངང་ལས་ཆད་མཐའ་བྲལ། །གསལ་སྟོང་ངང་ལས་འཛིན་བྱ་བྲལ། །ཐོག་མའི་ཀ་དག་སྟོང་གསལ་ཁྱབ། །སུས་ཀྱང་བྱས་པ་མེད་པ་
ཉིད༑ །དེ་ནི་ཐོག་མའི་སྤྱི་གཞིའོ། །ཞེས་དང་། ཐལ་འགྱུར་ལས། ཡེ་ཤེས་རང་ངོར་གནས་པ་ལ། །གསུམ་གྱི་ཚུལ་དུ་དབྱེར་མེད་དོ། །ཅེས་པས། དེ་ཡང་

གདོད་མའི་གཞི་དེ་ངོ་བོའི་ཆ་ནས་གཞལ་ན། སྟོང་གསལ་སྤྲོས་པ་དང་བྲལ་བ། ཡེ་མེད༴ སྣང་༴སྟོང་༴ འཁོར་འདས་༴ རྟག་ཆད་གཟུང་འཛིན་ཐམས་ཅད་དང་བྲལ་
བ་ནམ་མཁའ་རྣམ་པར་དག་པ་ལྟ་བུ་སྟེ། ཐལ་འགྱུར་ལས། ངོ་བོ་ཀ་དག་ཡེ་ཤེས་ལ། །མ་རིག་པ་ཞེས་སྲིད་མེད་པས། །གཅིག་དང་གཉིས་ཞེས་གྲངས་མེད་དེ། །གང་
དུ་མ་ཕྱེས་ཆོས་ཉིད་ལས། །ཡེ་ཤེས་ཙམ་དུ་གྲུབ་པ་མེད། །ཅེས་དང་། རིན་ཆེན་གསེར་འཕྲེང་ལས། སྟོང་ཉིད་སྤྲོས་བྲལ་ཆོས་སྐུ་ལ། །འཁྲུལ་གྲོལ་གཉིས་སོགས་
མཐའ་རྣམས་དག །ཡོན་ཏན་རྫོགས་པའི་གཞི་མ་སྟེ། །སྟོང་དངས་ནམ་མཁའི་དཀྱིལ་ལྟར་གནས། །ཞེས་གསུངས་སོ། །རང་བཞིན་གྱི་ཆ་ནས་གཞལ་ན། གསལ་
ལ་སྒྲིབ་གཡོགས་དང་བྲལ་བ་མེ་ལོང་དངས་པའི་ངོས་ཀྱི་གཟུགས་བརྟན་ནམ། ནང་བུམ་པའི་མར་མེའམ། ཆུ་ཟླ་ལྟར་གང་ཡང་འཆར་བའི་གཞི་མ་འགག་པ། ཕྱི་རྒྱ་མ་རལ་
བ༑ ནང་འོད་གསལ་གྱི་སྣང་བ་རང་བཞིན་སྟོང་པ། རྟག་ཆད་གང་གིས་ཀྱང་མཐར་མ་ལྷུང་བ། ཡེ་ཤེས་ཀྱི་རང་མདངས་འོད་ཁ་དོག་ལྔའི་ཀློང་ནས་སྐུ་དང་ཡེ་ཤེས་རིགས་

༄༅། །ལྔའི་ཚོམ་བུ་མ་འགགས་པར་གསལ་བ་ཉི་ཟླ་གཟའ་སྐར་ཤར་བ་ལྟ་བུ་སྟེ། ཐལ་འགྱུར་ལས། རང་བཞིན་ལྷུན་གྲུབ་ཡེ་ཤེས་ཞེས། །མ་སྐྱེས་མི་འགགས་
ཅིར་མི་དགོངས། །ཡུལ་དག་ངེས་པ་མེད་པའི་ཕྱིར། །རྩལ་དང་ཡོན་ཏན་འགག་མེད་པས། །རོལ་པ་ཙམ་དུ་སྣང་བ་ལས། །སྣ་ཚོགས་རྫོགས་པའི་གཞི་མའོ། །ཞེས་དང་། 
རིན་ཆེན་གསེར་ཕྲེང་ལས། རང་བཞིན་འོད་གསལ་ལོངས་སྤྱོད་སྐུ། །སྐུ་རིག་ཡེ་ཤེས་རླུང་ལྔ་དང་། །ཤེས་རབ་འོད་ལྔར་མ་འགགས་པ། །ནང་གསལ་ཆུ་ཟླ་བཞིན་དུ་གནས། །
ཞེས་སོ། །དེ་ཉིད་ཐུགས་རྗེའི་ངོས་ནས་གཞལ་ན། གཞི་གནས་ཀྱི་ཡེ་ཤེས་ནང་གསལ་དུ་ཐམས་ཅད་མཁྱེན་པའི་ཡེ་ཤེས་མཚན་ཉིད་ལྔ་ལྡན་དུ་བཞུགས་ཤིང་། དེ་ཉིད་ཀྱི་ངང་
ནས་ཕྱིར་གསལ་གྱི་རིག་པ་རྣམ་པ་ཐམས་ཅད་མཁྱེན་པའི་ཡེ་ཤེས་སུ་འཆར་གཞི་མ་འགགས་པས། སེམས་ཅན་གྱི་ཁམས་ལ་རང་བཞིན་ཤུགས་ཀྱི་ཐུགས་རྗེ་ཀུན་ཁྱབ་ཀྱི་རིག་
པ་ཡེ་ཤེས་ཕྱོགས་བཅུར་འཕྲོ་བ་འོད་ཟེར་ལྟ་བུ་སྟེ། ཐལ་འགྱུར་ལས། ཐུགས་རྗེ་ཀུན་ཁྱབ་ཡེ་ཤེས་ནི། །མཚན་ཉིད་སྣ་ཚོགས་འཆར་བའི་སྒོ། །མཛད་པ་ལྟར་སྣང་ངོ་བོ་རྫོགས། །

ཆོས་སྐུ་སྟོང་པའི་རང་བཞིན་ལས། །ཡེ་ཤེས་མཁྱེན་པ་རྫོགས་པའི་ཆ། །ཤུགས་ཀྱི་སེམས་ཅན་རྣམས་ལ་འཆར། །འདི་མེད་འཁོར་འདས་སྡེ་ཆད་པས། །མཁྱེན་པས་རིག་
ཅིང་གསལ་བའོ། །ཞེས་དང་། རིན་ཆེན་གསེར་ཕྲེང་ལས། ཐུགས་རྗེ་རིག་པ་སྤྲུལ་པའི་སྐུ། །མཁའ་ལྟར་རྣམ་པར་མི་རྟོག་ལ། །མཁྱེན་པའི་ཡེ་ཤེས་རང་གསལ་བ། །
གཞི་གནས་ནས་གསལ་ཐམས་ཅད་མཁྱེན། །མཚན་ཉིད་ལྔ་ལྡན་སྤྲོས་བྲལ་ཡང་། །ཆོས་དབྱིངས་མེ་ལོང་མཉམ་ཉིད་དང་། །སོར་རྟོགས་བྱ་གྲུབ་ཡེ་ཤེས་སོ། །ཞེས་སོ།།
མདོར་ན་ངོ་བོ་ཀ་དག་གི་ཀློང་ནས། རང་བཞིན་ལྷུན་གྲུབ་ཀྱི་ཟེར་མདངས། སྐུ་དང་ཚོམ་བུར་གསལ་བ་ཐམས་ཅད། ཐུགས་རྗེ་རང་སྣང་གི་ཡེ་ཤེས་ཕྱིར་མ་འཕྲོས་པ་ནང་གསལ་
དུ་བཞུགས་ཏེ། ཀློང་གསལ་ལས། ངོ་བོ་ཀ་དག་ཡེ་ཤེས་ནི། །མ་རིག་རྟོག་པ་ཀུན་དང་བྲལ། །རང་བཞིན་ལྷུན་གྲུབ་ཡེ་ཤེས་ནི། །སྟོང་གསལ་རང་མདངས་ཉིད་དུ་གནས། །
ཐུགས་རྗེ་ཀུན་ཁྱབ་ཡེ་ཤེས་ནི། །འགག་མེད་སྣང་སྟོང་ཉིད་དུ་གནས། །ཞེས་དང་། སྙིང་གི་མེ་ལོང་ལས། གཞིའི་ཆོས་ཐམས་ཅད་ངོ་བོ་རང་བཞིན་ཐུགས་རྗེ་གསུམ་

༄༅། །དུ་ཤེས་པར་གྱིས་ཤིག །དེ་ཡང་ངོ་བོའི་ཆོས་ཐམས་ཅད་སྟོང་པར་ཤེས་པར་གྱིས་ཤིག །རང་བཞིན་གྱི་ཆོས་ཐམས་ཅད་གསལ་བར་ཤེས་པར་གྱིས་ཤིག །
ཐུགས་རྗེའི་ཆོས་ཐམས་ཅད་སེམས་ཅན་ལ་ཁྱབ་པར་ཤེས་པར་གྱིས་ཤིག །ཅེས་སོ། །དེ་དག་ཀྱང་བསྡུས་ན། ཡེ་ཤེས་གསུམ་ལས་གཞན་ན་མེད་དེ། ཉི་ཟླ་ཁ་སྦྱོར་ལས། 
གཞི་གནས་ཀྱི་ཡེ་ཤེས་ནི་གསུམ་སྟེ། །ངོ་བོ་ཀ་དག་གི་ཡེ་ཤེས་དང་། །རང་བཞིན་ལྷུན་གྲུབ་ཀྱི་ཡེ་ཤེས་དང་། །ཐུགས་རྗེ་རང་སྣང་གི་ཡེ་ཤེས་སོ། །ཞེས་གསུངས་སོ། །
གཉིས་པ་འཁོར་འདས་གཉིས་ཀྱི་འཆར་གཞི་བྱེད་ཚུལ་ནི། དེ་ཡང་དཔེར་ན་མེ་ལོང་གཡའ་དག་པའི་ངོས་ལ་ཕྱི་རོལ་གྱི་རྣམ་པ་ལྟོས་བྱེད་གཟུགས་གང་ཡང་གྲུབ་པ་མེད་ཀྱང་། 
གཟུགས་བརྙན་གྱི་རྣམ་པ་དཀར་ནག་ལ་སོགས་པ་ཐམས་ཅད་འཆར་བའི་གཞི་བྱེད་པ་ལྟར། གདོད་མའི་གནས་ལུགས་སྟོང་གསལ་སྤྲོས་པ་དང་བྲལ་བའི་རང་བཞིན་གང་
ཡང་མ་གྲུབ་པ་མེ་ལོང་ལྟ་བུ་ལ། དེ་ཉིད་རིག་པ་དང་མ་རིག་པའི་རྣམ་པ་མཐོང་བྱེད་སོ་སོར་ཤར་བས། འཁོར་འདས་གཉིས་ཀྱི་གཟུགས་བརྙན་ཐ་དད་དུ་སྣང་ཡང་། སྣང་

དུས་དེ་ཉིད་ན་གདོད་མའི་གཞི་མེ་ལོང་ལྟ་བུ་སྟེ།བཟང་ངན་གང་དུ་ཡང་འགྱུར་བ་མེད་དེ། དཔེར་ན་གཟུགས་བརྙན་དཀར་ནག་གང་ཤར་ཡང་མེ་ལོང་ལ་བཟང་ངན་མེད་པར་ཤར་བ་
བཞིན་དུ། །འཁོར་འདས་ཀྱི་གཟུགས་བརྙན་ཅི་ཤར་ཡང་། གདོད་མའི་ངོ་བོ་ལ་འགྱུར་བ་མེད་པ་ཆོས་ཉིད་ཡིན་ཏེ། ཅི་ལྟར་ཕྱི་རོལ་སྔོན་དེ་བཞིན། །འགྱུར་བ་མེད་པའི་རང་
བཞིན་ནོ། །ཞེས་དང་། ཡེ་ཤེས་གསང་བ་འཁོར་ལོའི་རྒྱུད་ལས། ཡིན་ཚུལ་ངེས་པ་མེད་པ་ལས། །སྣང་ཚུལ་རྐྱེན་གྱི་ཅིར་ཡང་སྣང་། །ཞེས་དང་། རིན་ཆེན་གསེར་
ཕྲེང་ལས། དཔེར་ན་མེ་ལོང་གཡའ་དག་ལ། །གཏོང་བྱེད་མེད་ཀྱང་འཆར་གཞི་བྱེད། །ཤར་ཡང་བཟང་ངན་མེད་པ་ལྟར། །ཞེས་སོ། །དོན་ལ་དག་མ་དག་གཉིས་
ཀའི་འཆར་གཞི་བྱེད་པ་སྟེ། ཡང་དེ་ཉིད་ལས། དོན་ལ་མ་དག་འཆར་གཞི་ནི། །ངོ་བོ་རིས་མེད་སྟོང་གདང་གི། །ནམ་མཁའི་གཞི་བྱེད་རིག་སྟོང་གི། །ནང་དུ་
ཀུན་གཞི་བསྐྱེད་པར་བྱེད། །རང་བཞིན་གསལ་གདངས་འོད་གཉིས་ཀྱི། །ནང་ལུས་ཕྱི་འབྱུང་གཞི་བསྐྱེད་དོ། །ཐུགས་རྗེ་རིག་རྩལ་ཕྲ་རགས་ལས། །ཚོགས་

༄༅། །བདུན་རྟེན་དང་ཡུལ་བདུན་ལ། །དགག་སྒྲུབ་སྐྱེས་པའི་འཆར་གཞིའོ། །དག་པ་སྐུ་གསུམ་ཀུན་གྱི་གཞི། །ཞེས་སོ། །དེ་ལྟར་འཁོར་འདས་གང་དུ་
ཡང་སྣང་ཞིང་གསལ་བའི་དུས་ཉིད་ནའང་། ངོ་བོ་རང་བཞིན་ཐུགས་རྗེ་གསུམ་ལས་མ་འདས་ཏེ། སྐུའི་རྒྱུད་ཟ་འོག་བེར་ཁྱིམ་གྱི་ལེའུ་ལས། རྟོགས་ཏེ་སངས་རྒྱས་པའི་
དུས་ཉིད་ནའང་ངོ་བོ་རང་བཞིན་ཐུགས་རྗེ་གསུམ་ལས་མ་འདས་ཏེ། འཁྲུལ་ཏེ་འཁོར་བར་འཁྱམ་པའི་དུས་ཉིད་ནའང་ངོ་བོ་རང་བཞིན་ཐུགས་རྗེ་གསུམ་ལས་མ་འདས་
པའོ༑ །ཞེས་གསུངས་སོ། །གསུམ་པ་དེ་ལ་རྩོད་པ་སྤང་ཚུལ་ལ་དྲུག་སྟེ། སྣང་བ་ཡིན་མིན་གྱི་རྩོད་སྤང་དང་། གཅིག་དང་ཐ་དད་ཀྱི་རྩོད་སྤང་དང་། འཁྲུལ་པ་
ཡོད་མེད་ཀྱི་རྩོད་སྤང་དང་། རིག་པ་ཤེས་པར་ཐལ་བའི་རྩོད་སྤང་དང་། གཞི་གཅིག་གི་འཁོར་འདས་ཐ་དད་བསྐྱེད་པར་མི་རིག་པའི་རྩོད་སྤང་དང་། འཁོར་འདས་ཀྱི་
འཆར་གཞི་བྱེད་པ་ཅི་ཡིན་གྱི་རྩོད་སྤང་དང་དྲུག་གོ། །དང་པོ་ལ་གཉིས་ལས་རྩོད་པ་ནི། གདོད་མའི་གཞི་དེ་སྣང་བ་ཡིན་ནམ། མི་སྣང་བ་ཡིན། སྣང་བ་ཡིན་ན། རགས་

པའི་སྣང་བ་འཁྲུལ་པ་དང་བཅས་པར་འགྱུར་ལ། མི་སྣང་བ་ཡིན་ན། སྐུ་དང་ཡེ་ཤེས་ཀྱི་སྣང་བ་ཡང་མེད་པར་ཐལ་ལོ་ཞེས་རྩོད་ན། གཉིས་པ་དེ་སྤང་བ་ནི། ཕྱིར་
གསལ་དུ་སྣང་བ་གང་ཡང་མེད་པའི་ཕྱིར། ངོ་བོ་ཀ་ནས་དག་པས་རགས་པར་ཐལ་བའི་སྐྱོན་མེད་དེ། ནང་གསལ་དུ་སྐུ་གསུམ་འདུ་འབྲལ་མེད་པས། ཡེ་ཤེས་སུ་
སྣང་བ་མེད་པའི་སྐྱོན་ལས་གྲོལ་ལོ། །རིན་ཆེན་གསེར་ཕྲེང་ལས། ཕྱི་གསལ་མེད་ཅིང་ཀ་དག་ཕྱིར། །རགས་པའི་སྐྱོན་མེད་ནང་གསལ་དུ། །སྐུ་གསམ་འདུ་
འབྲལ་མེད་པའི་ཕྱིར། །ཡེ་ཤེས་མེད་པའི་སྐྱོན་ལས་གྲོལ། །ཞེས་སོ། །གཉིས་པ་གཅིག་དང་ཐ་དད་ཀྱི་རྩོད་སྤང་ལ་གཉིས་ཏེ། དང་པོ་རྩོད་པ་ནི། འོ་ན་གདོད་
མའི་ངོ་བོ་རང་བཞིན་ཐུགས་རྗེ་གསུམ་པོ་དེ་ངོ་བོ་གཅིག་ཡིན་ནམ། ཐ་དད་པ་ཡིན། གཅིག་ཡིན་ན། ངོ་བོ་སྟོང་པ་ལྟར་རང་བཞིན་དང་ཐུགས་རྗེ་གཉིས་པོ་ཡང་ཁ་དོག་
དང་རིག་ཆ་མེད་པར་འགྱུར། དེ་གསུམ་ངོ་བོ་གཅིག་ཡིན་པའི་ཕྱིར། ཐ་དད་ཡིན་ན། དེ་གསུམ་འདུ་འབྲལ་མེད་པར་བཤད་པ་དང་འགལ་ལ། ངོ་བོ་ཐ་དད་

༄༅། །པའི་ཕྱིར་ཞེ་ན། གཉིས་པ་དེ་སྤང་བ་ནི། དེ་ལ་ངོ་བོའི་ཆ་ནས་གཅིག་ཐ་དད་གང་དུ་ཡང་མ་གྲུབ་པས༴  རྩོད་པའི་གཞི་མ་གྲུབ་ལ། རང་
བཞིན་གྱི་ངོས་ནས་ངོ་བོ་གཅིག་ལ་ལྡོག་པ་ཐ་དད་པས་གཅིག་དང་ཐ་དད་ཀྱི་སྐྱོན་སོ་སོར་ཐ་དད་པ་མེད་ཅིང་། ཐུགས་རྗེའི་ངོས་ནས་ནང་གསལ་སྤྲོས་པ་དང་བྲལ་བས་གཅིག་
དང་བླ་དད་ཀྱི་འཛིན་པ་ལས་འདས་ཏེ། ངོ་བོ་གཅིག་ཐ་དད་ཀྱི་རྟོག་པའི་རི་མོ་གདགས་སུ་མེད་དོ། །ཡང་སྔ་མ་ལས། ངོ་བོ་གཅིག་དང་ཐ་དད་ལས། །འདས་ཕྱིར་རྩོད་
པའི་གཞིར་མ་གྲུབ། །རང་བཞིན་གཅིག་ལ་མཚོན་ཚུལ་གྱི། །ཕྱེ་ཕྱིར་གཅིག་དང་ཐ་དད་མེད། །ཐུགས་རྗེ་ནང་གསལ་སྤྲོས་བྲལ་ཕྱིར། །གཅིག་དང་ཐ་དད་འཛིན་གྲོལ་
ལོ༑ །ཞེས་སོ། །གསུམ་པ་འཁྲུལ་པ་ཡོད་མེད་ཀྱི་རྩོད་སྤང་ལ་གཉིས་ཏེ། དང་པོ་རྩོད་པ་ནི། གདོད་མའི་གཞི་དེ་ལ་འཁྲུལ་པ་ཡོད་དམ་མེད། ཡོད་ན་ཡང་དག་
པའི་གནས་ལུགས་མ་ཡིན་པར་འགྱུར་ཏེ། ཅིའི་ཕྱིར་ན་འཁྲུལ་པ་ཡོད་པའི་ཕྱིར། མེད་ན་འཁྲུལ་པའི་རྒྱུ་མེད་ཅིང་༴  འཁྲུལ་པ་བྱུང་བ་ལ་འཁྲུལ་པའི་རྒྱུ་མེད་ལ། དེ་

ལས་གཞན་ནས་འཁྲུལ་རྒྱུ་མེད་པར་རྟག་པར་མཚུངས་པའི་ཕྱིར་ཞེ་ན། གཉིས་པ་དེ་སྤང་བ་ནི། གཞི་ལ་འཁྲུལ་པ་གྲུབ་པ་མེད་པས་འཁྲུལ་རྒྱུ་ཡོད་མ་མྱོང་ལ། འོན་
ཀྱང་འཆར་གཞི་མ་འགགས་པ་འབྱུང་རུང་དུ་སྣང་བ་ནི། དཔེར་ན་མེ་ལོང་གཡའ་དག་པའི་ངོས་ལ་གཟུགས་བརྙན་མེད་ཀྱང་། འཆར་རུང་དུ་ཡོད་པ་དང་མཚུངས་སོ། །
འོ་ན་འཁྲུལ་གཞི་མེད་པ་ལ་འཁྲུལ་པ་འདི་མི་རིགས་སོ་ཞེ་ན། བད་ཀན་གྱི་རྐྱེན་གྱི་དུང་དཀར་པོ་ལ་སེར་པོའི་གཞི་མེད་ཀྱང་། སེར་པོར་སྣང་བའི་འཆར་གཞི་བྱེད་པ་མི་
འགགས་པ་བཞིན་ནོ། །ཡང་དེ་ཉིད་ལས། མེད་ལ་འཆར་གཞི་མ་འགགས་པས། །དཔེར་ན་མེ་ལོང་དག་དང་མཚུངས། །གཞི་མེད་རིགས་མིན་དུང་སེར་བཞིན། །
ཞེས་སོ། །བཞི་པ་ཤེས་པར་ཐལ་བའི་རྩོད་སྤང་ལ་གཉིས་ཏེ། དང་པོ་རྩོད་པ་ནི། གདོད་མའི་ཐུགས་རྗེ་ནང་གསལ་གྱི་རིག་པ་ཕྲ་མོ་དེ་ཀུན་གཞིའམ། ཀུན་གཞིའི་
ཤེས་པ་ཉིད་དུ་གྱུར་ཏེ། ཅིའི་ཕྱིར་ན། གཞི་གནས་ཀྱི་ཤེས་པ་ཀུན་གྱི་འཆར་གཞི་གནས་པའི་ཕྱིར་རོ་ཞེ་ན། གཉིས་པ་དེ་སྤང་བ་ནི། གཞི་དེ་འཁོར་འདས་གང་དུ་

༄༅། །ཡང་རྒྱ་མ་ཆད་པའི་རིག་པ་ཡིན་ལ། སྒྲིབས་པའི་རྟེན་མི་བྱེད་ལ། ཀུན་གཞི་ནི་མ་རིག་པ་ལུང་མ་བསྟན་ལས་སྣ་ཚོགས་པའི་རྟེན་བྱེད་དེ། ས་
གཞིའམ་ཟ་འོག་གི་བེར་ཁྱིམ་ལྟ་བུའོ། །དེ་སྐད་དུའང་། རིན་ཆེན་གསེར་ཕྲེང་ལས། འཁོར་འདས་གང་དུའང་མ་ཆད་ཅིང་། །རིག་ཕྱིར་སྒྲིབས་པའི་རྟེན་མ་ཡིན། །གཅིག་
ཤོས་སོགས་རྟེན་ཟེ་འོག་འདྲའོ། །ཞེས་སོ། །ལྔ་པ་གཞི་གཅིག་གི་འཁོར་འདས་ཐ་དད་བསྐྱེད་པར་མི་རིག་པའི་རྩོད་སྤང་ལ་གཉིས་ཏེ། དང་པོ་རྩོད་པ་ནི། གདོད་མའི་
གཞི་ངོ་བོ་གཅིག་པ་དེས་འཁོར་འདས་རིགས་མི་འདྲ་བ་གཉིས་ཀྱི་རྟེན་བྱེད་པར་མི་རིག་སྟེ། རྒྱུ་ངོ་བོ་གཅིག་ཉིད་ལས་འབྲས་བུ་རིགས་མི་འདྲ་བ་གཉིས་མི་སྲིད་པའི་ཕྱིར་ཞེ་ན། 
གཉིས་པ་དེ་སྤང་བ་ནི། དཔེར་ན་ཤེལ་སྒོང་གཅིག་ལ་ཉིན་མོ་ཉི་མའི་རྐྱེན་གྱི་མེ་བྱུང་ལ། མཚན་མོ་ཟླ་བའི་རྐྱེན་གྱི་ཆུ་འབྱུང་བ་བཞིན། གཞི་དེས་ཀྱང་རིག་མ་རིག་གི་རྐྱེན་
གྱི་འཁོར་འདས་གཉིས་ཀྱི་འཆར་གཞི་བྱེད་པ་མི་འགལ་ཏེ། བང་མཛོད་ལས། དཔེར་ན་མེ་ཤེལ་ཆུ་ཤེལ་འདྲ། །དེ་བཞིན་སེམས་ཉིད་གཅིག་པ་ལ། །ཡུལ་གྱི་རྐྱེན་

གྱི་སོ་སོར་སྣང་། །སྣང་ཡང་སེམས་ཀྱི་ངོ་བོ་གཅིག །ཅེས་སོ། །དྲུག་པ་གཞི་དེས་འཁོར་འདས་ཐམས་ཅད་ཀྱི་འཆར་གཞི་བྱེད་པ་ཅིའི་ཕྱིར་ཞེས་རྩོད་ན། འོ་ན་༴ དེ་
སྲིད་དུ་ས་གཞི་དང་མེ་ལོང་གཉིས་པོ་དག་གི་རྩི་ཤིང་ནགས་ཚལ་ཐམས་ཅད་བསྐྱེད་པ་དང་། གཟུགས་བསྙན་སྣ་ཚོགས་འཆར་བའི་གཞི་བྱེད་པ་དང་མཚུངས་སོ། །དེ་
སྐད་དུའང་། རིན་ཆེན་གསེར་ཕྲེང་ལས། འཆར་གཞི་བྱེད་པ་ཅི་ཞེ་ན། །དེ་སྲིད་ས་གཞི་མེ་ལོང་གི །བསྐྱེད་འཆར་གཞི་བྱེད་ཅི་ཡི་ཕྱིར། །དེ་ཉིད་ཡེ་ནས་གྲུབ་ཅེན། །
གཞི་ཡང་འཁོར་འདས་འཆར་གཞིར་གྲུབ། །ཅེས་གསུངས་སོ། །གཉིས་པ་ལྷུན་གྲུབ་ཕྱིར་གསལ་དུ་འཆར་ཚུལ་ནི། གདོད་མའི་གཞི་ནང་གསལ་ལྷུན་གྲུབ་རིན་པོ་
ཆེ༑ ཤེས་རབ་སྟོབས་སུ་གྱུར་པའི་སྲོག་རླུང་བཞིས། ཐུགས་རྗེ་རིག་པའི་ཡེ་ཤེས་ཀྱི་རྩལ་གཡོས་པ་ལས། ནང་གི་རང་བཞིན་ལྷུན་གྲུབ་ཀྱི་འོད་མདངས་དེ་དང་མཉམ་
དུ་ཕྱིར་ཤར་བ་སྟེ། དེ་སྐད་དུའང་། ཟངས་ཐལ་གྱི་རྒྱུད་ལས། ཆོས་ཉིད་རླུང་ཆེན་གཡོས་པ་ཡི། །རིག་པ་རང་སྣང་ཆེན་པོས་བཏེག །འཛིན་པས་རང་སྣང་འོད་དུ་

༄༅། །བཟུང་༑ །འོད་ལ་གྲོལ་རྐྱེན་འཁྲུལ་རྐྱེན་བྱུང་། ཞེས་པས། ནང་གི་ལྷུན་གྲུབ་གཞོན་ནུ་བུམ་པའི་སྐུའི་འོད་གདངས་ཕྱིར་གསལ་དུ་མ་འགགས་
པར་ལམ་གྱི་རྒྱ་རལ་ཏེ། ངོ་བོ་སྟོང་པའི་ཡུལ་དུ་བཀྲ་མེར་རེ་རེ་ཤར་བའི་ཚེ་ན། ཐུགས་རྗེ་རིག་གདངས་དཔྱོད་བྱེད་ཀྱང་དེ་དང་དུས་མཉམ་དུ་སྐབས་དེར་ཕྱིར་ཤར་བས། རྟོག་
པར་མ་འཕྲོས་ཀྱང་གཞི་ལས་གཡོས་ཤིང་རང་ངོ་མ་ཤེས་པ་ཙམ་གྱི་ཆ་ནས། རིག་པ་འཕྱེ་བོ་ཞེས་བྱའོ། །དེ་ཡང་སྣང་བ་འདི་གདོད་མའི་གནས་ལུགས་ལ་ཕྱིར་གསལ་དུ་
སྣང་ལ། མ་རིག་པའི་སེམས་ཅན་དུ་མ་འཁྲུལ་བའི་བར་ན་སྣང་བས། མུན་སྣང་གཉིས་ཀྱི་མཚམས་ཞེས་བྱ་སྟེ། བཀོད་པ་ཆེན་པོ་ལས། ང་ནི་མི་ཤིག་རྡོ་རྗེ་ལས།།
ཕྱི་རོལ་དམིགས་པ་གཅིག་ཀྱང་མེད། །ནང་དུ་ཡིད་གཡོས་རིག་རིག་ཆས། །འབྱེད་མེད་རྒྱུད་ལས་རླུང་གིས་ཕུལ། །མི་རྟོག་རྩེ་ཅིག་ས་བོན་ལས། །འཕེན་པའི་ཡེ་
ཤེས་ཉིད་ཀྱིས་བསྐྱོད། །མུན་དང་སྣང་མཚམས་ལྷུམས་སུ་ཞུགས། །ཐབས་ནི་ཕ་ཆ་ཤེས་རབ་མ། །ལྷུན་གྲུབ་སྟོང་པའི་ཡུལ་ལ་ཤོར། །ཞེས་སོ། །དེ་ཡང་དཔེར་

ན༑ ཆོས་སྐུ་ཟང་ཐལ་ཤེལ་ལྟ་བུ་ལ། ལོངས་སྐུའི་རྩལ་གདངས་ཉི་མའི་རྐྱེན་གྱི་འཇའ་འོད་སྣ་ལྔ་ཕྱི་སྣང་བ་ལྟ་བུ། ཐུགས་རྗེ་སྤྲུལ་སྐུའི་དཔྱོད་བྱེད་དཀར་ཕྲ་
ཕྲོའི་བྱེ་བྲག་ཐམས་ཅད་ཕྱི་གསལ་ལ་དུས་མཉམ་དུ་ཤར་བ་བཞིན་ཏེ། རིན་ཆེན་གསེར་ཕྲེང་ལས། སྐྱེ་མེད་ཀ་དག་ངང་ཉིད་ལས། །ལྷུན་གྲུབ་འོད་མདང་ཕྱིར་ཤར་ཚེ། །
ཐུགས་རྗེ་རིག་གདང་དུས་དེར་ཤར། །ཅི་ལྟར་ཤེལ་ལ་འོད་ལྔ་དང་། །ཕྲ་ཕྲོ་མཉམ་དུ་ཤར་བཞིན་ནོ། །ཞེས་སོ། །འདི་ལ་ངེས་པར་བྱ་བ་དངོས་ནི། ནང་གསལ་ཡེ་
ཤེས་ལྷུན་གྲུབ་རིན་པ་ཆེ་གདོད་མའི་ཀ་དག་ཆེན་པོ་ལས། རྩལ་ཕྱིར་སྣང་བ་ནི། རང་བཞིན་ལྷུན་གྲུབ་ཀྱི་སྣང་བ་བསམ་གཏན་གྱི་ཞག་བཞིར་རིམ་པར་འཆར་བའི་ཚུལ་ནི། 
དེ་ཉིད་ལས། འདི་ལ་བསམ་གཏན་ཞག་བཞིར་ནི། །རིམ་བཞི་ལྷུན་གྲུབ་གཞི་སྣང་དང་། །ལོངས་སྐུ་སྤྲུལ་སྐུའི་འཆར་ལུགས་སོ། །ཞེས་པས། འདི་ལ་ཞག་
དང་པོར་ལྷུན་གྲུབ་ཀྱི་འཆར་ལུགས་དང་། གཉིས་པར་གཞི་སྣང་ཆེན་པོའི་འཆར་ལུགས་དང་། གསུམ་པ་ལོངས་སྐུའི་འཆར་ལུགས་དང་། བཞི་པར་སྤྲུལ་སྐུའི་

༄༅། །འཆར་ལུགས་དང་བཞི་ལས། དང་པོ་ནི། རང་ཤར་ལས། དེའི་འོག་ན་ལྷུན་གྲུབ་རིན་པོ་ཆེའི། །གནས་ལུགས་ཞེས་བྱ་བ་ཡོད་དོ། །དེ་ལ་འཆར་
ལུགས་རྣམ་པ་དྲུག་ཡོད་དོ། །སྒོ་རྣམ་པ་གཉིས་ཡོད་དོ། །དེ་ནི་ལྷུན་གྲུབ་ཅེས་ཀྱང་བྱའོ། །གཞི་མ་ངེས་པ་ཞེས་ཀྱང་བྱའོ། །གཞི་སྣ་ཚོགས་སུ་འཆར་བ་ཞེས་ཀྱང་
བྱའོ༑ །དེ་མན་ཆད་ན་ལྡོག་པའི་ས་ཡོད་དོ། །ཞེས་པས། དེ་ལྟར་སྣང་བའི་ཞག་དང་པོ་ལ། ནང་འོད་ངོ་བོའི་ཡུལ་ལ་ཤར་བས། ཕྱིའི་ཡུལ་སྣང་སྟོན་ཁའི་ནམ་
མཁའ་དྲི་མ་མེད་པ་ལྟ་བུ། སྟེང་འོག་ཕྱོགས་མཚམས་ཐམས་ཅད་འོད་གསལ་གྱི་ཞིང་ཁམས། ཉི་ཟླ་གཟའ་སྐར་ལྟར་སྣང་བས། སྣང་སྲིད་ཐམས་ཅད་འོད་དང་སྐུ་
རུ་ཤར་བ་ནི། གསལ་ཞིང་འཚེར་ལ་ལྷུན་སྡུག་པ་འོད་ཟེར་ཕྱོགས་བཅུར་འཕྲོ་བའོ། །དེ་ལྟ་བུའི་སྣང་བ་ལས་སྣང་ལུགས་འདི་ལྟར་ཏེ། བཀྲ་ཤིས་མཛེས་ལྡན་ལས། 
དེ་ལ་ལྷུན་གྲུབ་རིན་པོ་ཆེའི་སྣང་ལུགས་འབྱུང་སྟེ། དེ་ནི་སངས་རྒྱས་ལ་ཆོས་ཐམས་ཅད་འབྱུང་བའི་གཞི་ཞེས་བྱའོ། །དེ་ལ་ནི་༴སངས་རྒྱས་འབྱུང་ངོ་། །སེམས་ཅན་

བྱུང་ངོ་༑ །ཡེ་ཤེས་བྱང་ངོ། །རིག་པ་བྱུང་ངོ། །མ་རིག་པ་བྱུང་ངོ་། །ལས་བྱུང་ངོ་། །ཐུགས་རྗེ་བྱུང་ངོ། །ཡོད་པ་ལྟར་སྣང་བྱུང་ངོ་། །དེ་ལ་ངོ་བོ་ཡོད་དོ། །རང་
བཞིན་ལྟར་སྣང་བ་ཡོད་དོ། །ཐུགས་རྗེ་ལྟར་སྣང་བ་ཡོད་དོ། །རྩལ་ཡོད་དོ། །སྣང་བ་ཡོད་དོ། །སེམས་ཡོད་དོ། །ཡིད་ཡོད་དོ། །འཁྲུལ་པ་ཡོད་དོ། །མ་འཁྲུལ་བ་
ཡོད་དོ། །ཐམས་ཅད་འབྱུང་བ་ཆེན་པོའོ། །དེ་ནི་སངས་རྒྱས་དང་སེམས་ཅན་གྱི་སྤྱིས་ཆེན་མོ་ཞེས་བྱའོ། །ཞེས་སོ། །འཆར་ལུགས་དྲུག་
ནི༑ ཐུགས་རྗེ་ལྟར་ཤར་བས། སེམས་ཅན་ལ་སྙིང་རྗེ་འབྱུང་། འོད་ལྟར་ཤར་བས། འོད་ཟེར་གྱི་འཇིག་རྟེན་གྱི་ཁམས་ཁྱབས་པར་སྣང་། སྐུ་ལྟར་ཤར་བས། སྣང་
བ་ཐམས་ཅད་རིགས་ལྔའི་ཚོམ་བུར་སྣང་། ཡེ་ཤེས་ལྟར་ཤར་བས་སངས་རྒྱས་ཀྱི་ཞིང་ཁམས་དག་པ་དབང་པོའི་མངོན་སུམ་དུ་གསལ། གཉིས་མེད་ལྟར་ཤར་བས།
མི་རྟོག་པའི་ཏིང་ངེ་འཛིན་ལ་གནས། མཐའ་གྲོལ་ལྟར་ཤར་བས་ཆོས་ཉིད་ལ་གནས་པའོ། །དེ་སྐད་དུའང་རིན་ཆེན་གསེར་ཕྲེང་ལས། འཆར་ལུགས་སྙིང་པོ་འོད་

༄༅། །ལྔ་དང་། །ཞི་ཁྲོ་མཁའ་ཁྱབ་ལོངས་སྐུའི་ཞིང་། །རྟོག་བྲལ་ཆོས་ཉིད་ཟང་ཐལ་ལོ། །ཞེས་སོ། །སྒོ་གཉིས་ནི། དེ་ལྟར་རང་སྣང་གི་ཡེ་ཤེས་
སུ་སྣང་བ་དེ་རང་དུ་རིག་ན་གདོད་མའི་གཞི་ལ་ཀུན་ཏུ་བཟང་པོ་མངོན་པར་བྱང་ཆུབ་པའི་སྒོ་དང་། མ་རིག་པས་སེམས་ཅན་འཁོར་བར་འཁྲུལ་པའི་སྒོ་གཉིས་ཡོད་དེ། ཡང་
དེ་ཉིད་ལས། དག་པའི་ཞིང་ཁམས་གཞལ་ཡས་དང་། །ལོངས་སྤྲུལ་ལྟར་ཤར་དག་པའི་སྒོ། །འགྲོ་དྲུག་སྣང་བ་རྨི་ལམ་ལྟར། །གནས་རིས་དང་བཅས་མ་དག་སྒོ། །
ཞེས་སོ། །གཉིས་པ་ནི་སྣང་བ་དེ་རང་སྣང་དུ་མ་རིག་པའི་འོག་ཏུ་སྔ་མ་ནུབ་སྟེ། གཞི་སྣང་ཆེན་མོ་ཞེས་བྱ་བ། ཡེ་ཤེས་ཀྱི་སྣང་བ་སྣམ་བུ་ཁ་དོག་ལྔ་ལྡན་ཕྱོགས་བཅུར་
འཇའ་ཚོན་བརྩེགས་མ་ཤར་བ་ལྟར་སྣང་བ་ལ། ཁ་དོག་ལྔའི་ཚོམ་བུ་བརྒྱན་པའི་ཡེ་ཤེས་ཀྱི་སྣང་བར་ཁྱབ་པར་ཤེར་ཏེ། དེ་ཉིད་ལས། གཉིས་པར་དེ་ནུབ་སྣང་བ་ནི། །
ཡེ་ཤེས་སྣང་བ་ཁ་དོག་ལྔ། །ཕྱོགས་བཅུར་འཇའ་ཚོན་བརྩེགས་པ་ལྟར། །རེ་རེའང་ལྔ་ལྔའི་ཚོམ་བུས་བརྒྱན། །ཞེས་སོ། །གསུམ་པ་ནི། སྣང་བ་སྔ་མ་དེ་ནུབ་

སྟེ་ལོངས་སྐུའི་སྣང་བ་ཞེས་བྱ་བ། ཕྱོགས་ཐམས་ཅད་འོད་གསལ་གྱི་སྣང་བ་ལ་མཚན་དང་དཔེ་བྱད་འབར་བའི་རིགས་ལྔའི་ཚོམ་བུ་ཡབ་ཡུམ་དུ་གསལ་བ་ལ། ཡེ་
ཤེས་ལྔའི་འོད་ཟེར་འཕྲོ་ཞིང་འཁོར་ལྔ་ལྔས་བརྒྱན་པ་ཐམས་ཅད་ཀྱང་འདོད་ཡོན་ལྔའི་ཆོས་ཀྱི་ལོངས་སྤྱོད་དུ་རྫོགས་ཤིང་། གསལ་བ༴ དྲོ་བ༴ ཡང་བ༴ གཡོ་
བའི་བདག་ཉིད་འཛིན་པ་སྟེ། །དེ་ཉིད་ལས། གསུམ་པར་དེ་ནུབ་ལོངས་སྐུ་ཡི། །སྣང་བ་འོད་གསལ་ཞིང་ཁམས་ལ། །རིགས་ལྔ་ཡབ་ཡུམ་གཙོ་འཁོར་
བཅས༑ །མཚན་དང་དཔེ་བྱད་ཀུན་ཏུ་འབར། །ཞེས་གསུངས་སོ། །བཞི་པ་ནི། སྤྲུལ་སྐུའི་སྣང་བ་ཞེས་བྱ་བ། སྔ་མའི་སྐུ་དང་ཡེ་ཤེས་ཀྱི་སྣང་ཆ་ལས། 
འོད་ཕྱི་མ་ནང་ལྟར་ཤར་བའི་གཟུགས་བརྙན་ལས་སྤྲུལ་པའི་སྐུ་གསུམ་སྣང་བ་ནི། དང་པོ་རང་བཞིན་སྤུལ་སྐུ་ནི། ཤར་མངོན་པར་དགའ་བའི་ཞིང་ཁམས་དཀར་
པོ༑ །ལྷོ་དཔལ་ལྡན་པར་སོ། །ནུབ་པདྨ་བརྩེགས་པ་དམར་པོ། །བྱང་ལས་གྲུབ་ལྗང་གུ། དབུས་སྟུག་པོ་བཀོད་པ་མཐིང་ག་སྟེ་ཞིང་ཁམས་ལྔར། རིན་པོ་

༄༅། །ཆེའི་ཁང་བུ་བརྩེགས་པའི་ནང་དུ། རྡོ་རྗེ་མི་བསྐྱོད་པ། རིན་འབྱུང་། སྣང་མཐའ། དོན་གྲུབ། རྣམ་སྣང་སྟེ་རིགས་ལྔ་པོ་ལ་འཁོར་རྣམས་ཀྱིས་
བསྐོར་བ་ནི། དཔེར་ན་མེ་ལོང་ལ་ཉི་མ་ཤར་བ་ལྟར་སྣང་བ་སྟེ། སྔ་མ་ལས། བཞི་པར་སྤྲུལ་སྐུའི་སྣང་བ་ཡང་། །སྣང་ཆར་གཟུགས་བརྙན་སྤྲུལ་སྐུ་གསུམ། །རང་
བཞིན་སྤྲུལ་སྐུ་ཞིང་ཁམས་ལྔར། །རང་སྣང་གཞལ་མེད་ཁང་ལ་ནི། །རིགས་ལྔ་གཙོ་འཁོར་བཀོད་པ་རྣམས། །མེ་ལོང་ཉི་ཤར་ལྟ་བུའོ། །ཞེས་སོ། །གཉིས་པ་དེའི་
སྣང་ཆ་ལས་འགྲོ་འདུལ་སྤྲུལ་སྐུ་ཐུབ་པ་དྲུག་ལ་འགྲོ་བ་སོ་སོའི་འཁོར་གྱི་ཆོས་ཉན་པ་དང་བཅས་པར་སྣང་བ་སྟེ། དེ་ཉིད་ལས། དེ་ལས་འགྲོ་འདུལ་སྤྲུལ་པའི་སྐུ། །ཐུབ་
དྲུག་འགྲོ་བའི་འཁོར་དང་བཅས། །ཞེས་སོ། །གསུམ་པ་དེའི་སྣང་ཆ་ལས་མ་དག་སྤྲུལ་སྐུ་ནི། སེམས་ཅན་སོ་སོའི་མོས་པ་དང་མཐུན་པར་གང་ལ་གང་འདུལ་གྱི་སྟོན་
པར་སྐྱེ་རྒ་ན་འཆི་བཞིར་སྟོན་པ་ལ་སོགས་པ་སྣ་ཚོགས་སུ་འཕྲོ་བ་རྨི་ལམ་ལྟར་རྟོག་མེད་གསལ་སྟོང་དུ་མཐོང་བ་སྟེ། ཡང་སྔ་མ་ལས། དེ་ལ་མ་དག་སྤྲུལ་པའི་སྐུ། །

སེམས་ཅན་མོས་མཐུན་གང་འདུལ་སྣང་། །ཞེས་སོ། །ཡེ་ཤེས་དེ་དག་གང་དུ་འཆར་བའི་དཔེ་ནི། དེ་ཉིད་ལས། གཞི་དང་ལྷུན་གྲུབ་ཡེ་ཤེས་ནི། །བར་དོའི་ཡུལ་ལ་
མངོན་པར་འཆར། །ཞེས་པས། དེ་ཡང་གདོད་མའི་གཞི་ནང་གསལ་གསུམ་ནམ་མཁའ་འོད་གསལ་ལ་ཐིམ་དུས་འཆར། ལྷུན་གྲུབ་ཀྱི་ཞག་བཞིར་རིམ་པ་ལྟར། 
ཟུང་འཇུག་དང་། ཡེ་ཤེས་བཞི་སྦྱོར། ལྷུན་གྲུབ་རིན་པོ་ཆེ་སྟེ་བསམ་གཏན་གྱི་ཞག་ལྔ་ལ་འཆར་བ་བཞིན་ནོ། དེ་ལྟར་གཞི་སྣང་དེ་དག་ཀྱང་། དཔེར་ན་མན་ཤེལ་གྱི་
མདངས་ལས་སྣང་བའི་འོད་ཐམས་ཅད་གྲིབ་མའི་རྐྱེན་གྱི་ནང་དུ་ཐིམ་པ་ལྟར། སྔར་གྱི་ཡེ་གདངས་གཞི་སྣང་ཐམས་ཅད། རང་ངོ་ཤེས་སམ་མ་ཤེས་ཀྱང་རུང་སྟེ། སླར་
ཡང་གདོད་མའི་ནང་དབྱིངས་ལྷུན་གྲུབ་རིན་པོ་ཆེའི་སྦུབས་སུ་ཐིམ་མོ། །དེ་ལྟར་ཡང་སྔ་མ་དེ་ཉིད་ལས། མཐར་ཡང་སྣང་བ་དེ་དག་ཀུན། །ཤེལ་འོད་ནང་དུ་ཐིམ་པ་
ལྟར༑ །གདོད་མའི་ཀ་དག་ནང་དབྱིངས་སུ། །རང་གི་ངོ་བོར་རང་ཐིམ་མོ། །ཞེས་སོ། །ལྷུན་གྲུབ་ཀྱི་སྣང་བ་འདི་ནི་ཕ་མ་ལྟ་བུ་སྟེ། ཕ་མ་ལས་དངོས་སུ་བུ་རྒྱུད་ཐ་

༄༅། །དང་འབྱུང་བའམ། ཁ་བྲག་གི་ལམ་ལ་གང་ཟག་ཐ་དད་འགྲོ་བ་ལྟར། ལྷུན་གྲུབ་ཀྱི་སྦུབས་འདི་ཉིད་རྟོགས་མ་རྟོགས་ལས་འཁོར་འདས་སོ་སོར་སྣང་
བའི་གཞི་བྱེད་པ་སྟེ། ངེས་དོན་འདུས་པའི་རྒྱུད་ལས། རང་བྱུང་དཀྱིལ་འཁོར་རང་སྣང་ལས། །རང་ངོ་ཤེས་པས་ལྷན་གཅིག་པས། །ལྷན་གཅིག་སྐྱེས་པའི་ཡེ་ཤེས་ཤར། །
རང་གསལ་གདོད་མའི་སར་གྲོལ་ལོ། །རང་བྱུང་དཀྱིལ་འཁོར་རང་སྣང་ལ། །རང་ངོ་མ་ཤེས་ལྷན་གཅིག་པས། །ལྷན་གཅིག་སྐྱེས་པའི་མ་རིག་བྱུང་། །རང་ལས་གཞན་
དུ་བཟུང་བ་ཡི། །ཀུན་ཏུ་བརྟགས་པའི་མ་རིག་བྱུང་། །དེ་ལ་ཁམས་གསུམ་སྲིད་པར་འཁྲུལ། །ཞེས་སོ། །དོན་གཉིས་པ་དེ་ཉིད་རིག་པས་ཀུན་ཏུ་བཟང་པོའི་གྲོལ་ཚུལ་ནི། 
གདོད་མའི་ནང་དབྱིངས་ལྷུན་གྲུབ་ཀྱི་ངོ་བོ་རང་བཞིན་ཐུགས་རྗེ་གསུམ་ཕྱི་གསལ་དུ་གཡོས་པས། འོད་གདངས་སྐུ་དང་ཡེ་ཤེས་ཀྱི་སྣང་བ་ཤར་བ་དེ་ལ་སྣང་བ་འདི་ལས་བདག་
ཉིད་བྱུང་བའམ། ཡང་ན་ང་ལ་འོད་སྣང་འདི་བྱུང་ངམ། ཞེས་དཔྱད་པས་སྐད་ཅིག་དང་པོར་འོད་སྣང་གི་ངོ་བོ་རིག་གདངས་རང་སྣང་དུ་ཤར་བར་རིག་སྟེ། རྟོགས་པས་

འགྱུ་བ་རང་ཐོག་ཏུ་ཆོད་དེ། ཀུན་ཏུ་བཟང་པོས་ཆོས་དྲུག་རྙེད་པ་ནི། གཞི་ལས་འཕགས་པ། རང་ངོར་སྣང་བ། བྱེ་བྲག་ཕྱེད་པ། ཕྱེད་ཐོག་གྲོལ་བ། གཞན་ལ་མ་བྱུང་བ། 
རང་སར་གནས་པའོ། །དེའི་ཚེ་སྒྲོ་འདོག་མྱང་འདས་ཀྱི་སྣང་བ་ཕྱིར་གསལ་དང་། བསྐུར་འདེབས་འཁོར་བའི་སྣང་བ་སྟེ་སྒོ་གཉིས་ཀྱི་རེ་དོགས་དང་བྲལ་ནས་སྐད་ཅིག་གཉིས་
པར་ཕྱི་གསལ་གྱི་སྣང་བ་ཐམས་ཅད་ནང་དབྱིངས་སུ་ཐིམ་སྟེ། སྔོན་ཅི་ལྟ་བ་བཞིན་དུ་ཕྱིས་འགྱུར་བ་མེད་པར་ནང་གསལ་ཆེན་པོར་བཞུགས་པས། གཞི་འབྲས་བུར་སྨིན། 
འབྲས་བུ་བཙན་ས་ཟིན་ཏེ། ཕྱིས་གྱུར་མི་ལྡོག་པ་བསེ་ཤིང་གི་འབྲས་བུ་ལྟར་བཞུགས་སོ། །དེ་སྐད་དུའང་རིན་ཆེན་གསེར་ཕྲེང་ལས། དང་པོ་འཁོར་འདས་བར་དོ་ལ། །
ཀུན་བཟང་ཡེ་ཤེས་རྟོགས་དོན་དེ། །རང་བྱུང་ངོ་བོ་ཉུག་ཙམ་བྱུང་། །དེ་དོན་རིག་པས་ཝལ་གྱི་ཤར། །ཡིད་ཆེས་དོན་ལ་འགྱུར་བ་མེད། །རྟོགས་དང་སངས་རྒྱས་དུས་མཉམ་
བྱུང་༑ །འཁོར་འདས་ཐོག་མཐའ་དུས་གཅིག་ཆོད། །དེ་ཡང་སངས་རྒྱས་མྱེས་པོ་ཡིན། །ཞེས་དང་། མན་ངག་རིན་པོ་ཆེ་གསེར་གྱི་སྒྲོམ་བུ་ལས། དེ་ནས་རིག་པའི་

༄༅། །ཡོན་ཏན་ཉིད། །ཡུལ་ལས་འབྱེད་ཅིང་རྟོག་པར་འཆར། །འོད་ལྔའི་གདངས་ལས་འདི་སྙོམ་དུ། །འདི་ལྟར་སྣང་བའི་རང་བཞིན་ལས། །བདག་
ཉིད་བྱུང་ངམ་འོད་སྣང་འདི། །རང་ལས་བྱུང་ཞེས་དཔྱོད་པས་ན། །སྐད་ཅིག་དེ་ལས་རང་རིག་པས། །ཐོག་མའི་ཀུན་ཏུ་བཟང་པོ་ནི། །གཞི་ཐོག་ཉིད་དུ་བྱང་ཆུབ་ཐོབ། །
ཞེས་དང་། ཐལ་འགྱུར་ལས། དེ་ལྟར་འཁོར་འདས་ཐོག་མཐའ་ལས། །སངས་རྒྱས་འཁྲུལ་པར་མ་གྱུར་པ། །གཞི་ལས་འཕགས་པའི་དབང་པོ་ཡི། །རང་སྣང་རང་
བཞིན་མེད་པར་ཤེས། །རྟོགས་དཔྱོད་ཡིད་རྣམས་ཕྱིར་མ་ཤོར། །འགྱུ་བ་རང་ཐོག་ཆོད་པའོ། །ཞེས་དང་། ཡང་ཟབ་རིན་པོ་ཆེ་གསེར་གྱི་ཕྲེང་བ་ལས། ལྷུན་གྲུབ་འོད་
གདངས་ཤར་བ་ལས། །འདི་ལས་བདག་ཉིད་བྱུང་བའམ། །ང་ལས་འདི་དག་བྱུང་ཞེས་དཔྱོད། །སྐད་ཅིག་དང་པོར་རང་རིག་སྟེ། །ཆོས་དྲུག་རྙེད་པས་སྒྲོ་བསྐུར་བྲལ། །
གཉིས་པར་ཕྱི་གསལ་ནང་དུ་ཐིམ། །སྔོན་བཞིན་འགྱུར་མེད་བཞུགས་པ་སྟེ། །ཁྱད་པར་གཞི་ཉིད་འབྲས་བུར་སྨིན། །ཞེས་གསུངས་སོ། །དེ་ལྟར་གཞི་ཐོག་ན་སྔོན་

བཞིན་བཞུགས་ན། སྐུ་གསུང་ཐུགས་ཡོན་ཏན་ཕྲིན་ལས་ཡོད་སྙམ་ན། སྐུ་ནི་ནང་གསལ་ལྷུན་གྲུབ་རིན་པོ་ཆེའི་སྦུབས་སྟོང་གསལ་འགྱུར་མེད་དུ་བཞུགས་ཤིང་། གསུང་
ནི་མི་གསུང་མི་བརྗོད་སྨྲ་བསམ་ལས་འདས་པའི་ངང་ནས། སྲོག་རླུང་གི་ཀློང་ནས་ཆོས་ཉིད་ཀྱི་རང་སྒྲ་རྒྱུན་ཆད་མེད་པར་སྒྲོགས་པའི་འཆར་གཞི་མ་འགགས་པར་བྱེད་དེ། ཐུགས་
ནི་ནང་གསལ་ཐམས་ཅད་མཁྱེན་པའི་ཡེ་ཤེས་ལྔ་དང་ལྡན་པ་ལ། ཕྱིར་གསལ་རྣམ་པ་ཐམས་ཅད་མཁྱེན་པའི་ཡེ་ཤེས་ཅི་ལྟ་བ་དང་ཅི་སྙེད་པ་གཉིས་ཀྱི་འཆར་གཞི་བྱེད་དོ། །
ཡོན་ཏན་ནི། མ་བརྩལ་ལྷུན་གྱིས་གྲུབ་པས་སྐུ་གསུང་ཐུགས་ཀྱི་མཚན་དཔེ་འོད་ཟེར་དང་བཅས་པ། ཆོས་ཀྱི་གསུང་དབྱངས་རྒྱ་མཚོའི་འཆར་གཞིར་སྒྲིབ་གཉིས་གཞི་
ལས་སངས་ཤིང་མཁྱེན་པ་ནང་དུ་རྒྱས་སོ། །ཕྲིན་ལས་ནི། ཞི་རྒྱས་དབང་དྲག་ལ་སོགས་པ་ག་ལ་ཅིར་འདུལ་གྱི་མཛད་པས་མཐར་གདོད་མའི་གཞི་ཐོག་ཏུ་བྱང་ཆུབ་
པ་ལ་སྦྱོར་བར་མཛད་དེ། ཡང་དེ་ཉིད་ལས། ངོ་བོ་ནང་གསལ་རིན་ཆེན་སྦུབས། །སྟོང་གསལ་ཆོས་སྒྲ་ཐམས་ཅད་མཁྱེན། །མ་བརྩལ་ལྷུན་གྲུབ་མཛད་པ་རྫོགས། །

༄༅། །ཞེས་སོ། །མདོར་ན་གདོད་མའི་ཀུན་ཏུ་བཟང་པོ་དེས་སྐད་ཅིག་གཅིག་གི་རྟོགས་པའི་བྱེ་བྲག་ཕྱེད་ནས་སངས་རྒྱས་པ་ཡིན་ཏེ། སྤྱི་རྒྱུད་ལས། སྐད་
ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །ཞེས་སོ། །དེ་ལྟར་གྲོལ་བའི་ཀུན་ཏུ་བཟང་པོ་ལ། རང་བྱུང་གི་ཆོས་གསུམ་ཡོད་དེ། ལུང་ལས་
མ་བྱུང་བའི་མན་ངག །སེམས་ལས་མ་བྱུང་བའི་སངས་རྒྱས། རྒྱུ་ལས་མ་བྱུང་བའི་འབྲས་བུའོ། །དང་པོ་ནི། ལུང་སྟོན་པའི་བླ་མ་མེད་དེ་རང་བྱུང་གི་རྟོགས་རང་ཤར་
དུ་བྱུང་བས་སངས་རྒྱས། གཉིས་པ་ནི། འཁོར་བར་མ་འཁྲུལ་བས། ཚོགས་བརྒྱད་ཀུན་གཞི་དང་བཅས་པ་མེད་པས། རིག་པ་རང་གྲོལ་དུ་ཤེས་པས་བྱང་ཆུབ། གསུམ་
པ་ནི། ཚོགས་གཉིས་ལ་སོགས་དགེ་བ་སྤུ་རྩེ་ཙམ་ཡང་མ་བསགས་པར་གཞིའི་གནས་ལུགས་མཐོང་བས་རིག་པ་གསུམ་བརྙེས་ཏེ། གཞི་ཅི་བཞིན་པའི་ངང་དུ་ཡེ་ཅི་བཞིན་
པར་ལྷུན་གྱིས་གྲུབ་པའོ། །དེ་ལྟར་ཡང་། རང་བྱུང་བདེ་བ་འཁོར་ལོའི་རྒྱུད་ལས། ད་ཡང་རྡོ་རྗེ་སེམས་དཔའ་ཉོན། །སངས་རྒྱས་སེམས་ཅན་གཞི་ལ་མེད། །སེམས་

མེད་རང་བྱུང་ཀུན་བཟང་ལ། །སློབ་དཔོན་མེད་ཕྱིར་རང་བྱུང་སྐུ། །ཐོས་བསམ་མ་བྱས་རང་རིག་རྟོགས། །མ་རིག་མེད་ཕྱིར་སེམས་དང་བྲལ། །ངོ་མཚར་རིག་པ་རྒྱལ་
བས་གསུངས། །སེམས་མེད་རྣམ་པ་ཐམས་ཅད་མཁྱེན། །འབྱུང་བཞི་མེད་ཕྱིར་འདུས་མ་བྱས། །དེ་ཕྱིར་གཟུགས་མེད་ཡེ་ཤེས་སྐུ། །འཁོར་བ་མེད་པས་རྣམ་པར་
དག །སངས་རྒྱས་ཀུན་གྱི་ངེས་པའི་དོན། །ཕྱི་རབས་ཀུན་གྱི་ལུང་དུ་ཆེ། །དེ་རྟོགས་ངའི་བྱིན་བརླབས་ལས། །དུས་གསུམ་སངས་རྒྱས་གསན་པར་མེད། །མྱང་འདས་
ཐོག་མཐའ་དེ་ལས་བྱུང་། །འགྲོ་དོན་གཟུགས་སྐུ་རྣམ་གཉིས་སྟོན། །ཞེས་སོ། །དོན་བཞི་བ་མ་རྟོགས་སེམས་ཅན་གྱི་འཁྲུལ་ཚུལ་ལ་གཉིས་ཏེ། འཁྲུལ་གཞི་དང་། 
འཁྲུལ་ཚུལ་ལོ། །དང་པོ་ནི། གང་གི་གཞི་སྣང་གི་སྐབས་སུ་བཤད་པ་བཞིན་དུ་ཐུགས་རྗེ་འགག་མེད་ལས་མ་ནིང་རླུང་གིས་གཡོས་གཞི་སྣང་སྣ་ཚོགས་སུ་ཤར་བའི་ཚེ། 
རིག་པའི་རང་མདངངས་ངོ་མ་ཤེས་པས་འཁྲུལ་ཏེ། དཔེར་ན་བྱིས་པས་མེ་ལོང་དུ་རང་གི་བྱད་ཤར་བ་དེ་རང་བྱད་དུ་མ་ཤེས་པར་གཞན་དུ་འཛིན་པ་ལྟར། ངོ་བོ་རང་བཞིན་

༄༅། །ཐུགས་རྗེ་གསུམ་གྱི་ཆས་ཕྱེ་བས། རིམ་པ་ལྟར་འཁྲུལ་གཞི་གསུམ་དུ་བྱུང་སྟེ། ཕྱི་སྣོད། ནང་ལུས། གསང་བ་སེམས་ཀྱིས་ཏེ་ཡིད་ཀྱི་བཟུང་
ཆ་ཕྱི་རུ་ཤོར་བའི་ཕྱིར་ཏེ། རིན་ཆེན་གསེར་འཕྲེང་ལས། དང་པོ་འཁྲུལ་པའི་གཞི་བསྟན་པ། །བཤད་གཞི་མ་ནིང་རླུང་གིས་གཡོས། །གཞི་སྣང་ཤར་ཚེ་རང་སྣང་དུ། །མ་
ཤེས་བྱིས་པ་ཆུང་ངུ་ཡི། །མེ་ལོང་རང་བྱད་ཤར་བ་དེ། །རང་དུ་མ་ཤེས་གཞན་འཛིན་ལྟར། །ངོ་བོ་རང་བཞིན་ཐུགས་རྗེའི་ཆ། །ཡུལ་ལུས་སེམས་ཀྱི་འཁྲུལ་གཞི་
སྟེ༑ །བཟུང་ཆ་ཕྱི་རུ་ཤོར་ཕྱིར་རོ། །ཞེས་སོ། །གཉིས་པ་འཁྲུལ་ཚུལ་ལའང་ཕྱི་ནང་གསང་གསུམ་གྱི་འཁྲུལ་ཚུལ་སོགས་སོ་སོར་དབྱེས་ན་མང་དུ་གསུངས་པ་
སྟེ༑ འདིར་ནི་ཡི་གེེས་འཇིགས་པའི་ཕྱིར་དོན་བསྡུས་ཏེ་བསྟན་པ། གཞི་སྣང་ཤར་དུས་ཐུགས་རྗེའི་རྩལ་ཤེས་པ་གསལ་རིག་ཡུལ་ལ་དཔྱོད་ནུས་སུ་རང་ཤར་དེ་རང་ངོ་
མ་ཤེས་པ་ལ་ལྟོས་ནས་མ་རིག་པ་གསུམ་དང་མཚུངས་ལྡན་དུ་ཤར་ཏེ། རྒྱ་བདག་ཉིད་གཅིག་པའི་མ་རིག་པ་ཤེས་པར་སྐྱེས་པ་དེ་ཉིད་དུ་མ་ཤེས་པ་དང་། ལྷན་

གཅིག་སྐྱེས་པའི་མ་རིག་པ་རང་ངོ་མ་ཤེས་པ་དེ་དང་། ཤེས་པ་དེ་གཉིས་ལྷནད་ཅིག་སྐྱེས་པ་དང་། ཀུན་བརྟགས་པའི་མ་རིག་པ་རང་སྣང་ལ་གཞན་དུ་དཔྱོད་པའི་ཆ་དང་གསུམ་
མོ༑ །དེ་གསུམ་ཤེས་པ་གཅིག་ལ་ལྡོག་པ་ཐ་དད་ངོ་བོ་གཅིག་ཏུ་ཡོད་པ་དེས་རང་སྣང་ལ་དཔྱོད་པ་ནས་གཞི་ངོ་བོ་རང་བཞིན་ཐུགས་རྗེ་གསུམ་དང་གཞི་སྣང་ལྷུན་གྲུབ་ཀྱི་
འཆར་ཚུལ་སྣང་བ་ལ་གཞི་སྣང་གི་རང་བཞིན་དུ་མ་ཤེས་ཏེ་གཞན་ཡིན་པར་བཟུང་བའི་ཁྱད་པར་ལས་འཁྲུལ་ལོ། །དེ་ཡང་རྒྱུ་མ་རིག་པ་གསུམ་དང་རྐྱེན་བཞི་དམིགས་པ་མ་
དག་པའི་ཆ་ལས་སྣང་བ་ལ་ཤེས་པ་གཟུང་འཛིན་དུ་འཁྲུལ་དུས་ཡིད་དྲུག་འཛིན་པ་མ་འགགས་པར་ཤར་བས་ཉོན་མོངས་པ་དྲུག་བག་ལ་ཉལ་གྱི་ཆར་ཤར་བས་རིག་པ་བཅིངས་
ཏེ་ཡུལ་དྲུག་གི་སྣང་བ་ལ་འཁྲུལ་ལོ།། །།འདི་ལ་གསུམ་སྟེ། འཁྲུལ་པའི་རྒྱུ་དང་། རྐྱེན་དང་། འབྲས་བུའོ། །དང་པོ་ནི། འོད་གསལ་སྒྱུ་མའི་སྦུབས་
ལྷུན་གྲུབ་ཀྱི་སྣང་བ་རང་སྣང་དུ་ངོ་མ་ཤེས་པ་སྟེ། ཐལ་འགྱུར་ལས། འཁྲུལ་པའི་རྒྱུ་ནི་མ་རིག་པ། །མ་རིག་པ་ནི་རྣམ་པ་གསུམ། །ཞེས་པས། དེའང་རིག་པ་ལ་

༄༅། །ལྟོས་པའི་མ་རིག་པ་གསུམ་སྟེ། ངོ་བོ་མི་རྟོག་པའི་ཆ་ངོ་མ་ཤེས་པས་བདག་ཉིད་གཅིག་པའི་མ་རིག་པ། རང་བཞིན་འོད་དུ་གསལ་བ་རང་སྣང་དུ་མ་ཤེས་
པས་ལྷན་ཅིག་སྐྱེས་པའི་མ་རིག་པ། ཐུགས་རྗེ་རང་རིག་ཏུ་མ་ཤེས་པས་ཀུན་ཏུ་བརྟགས་པའི་མ་རིག་པ། དེ་གསུམ་གྱི་འཁྲུལ་པ་དང་པོའི་རྒྱུ་བྱས་ཏེ། ཡང་དེ་ཉིད་ལས། 
རྒྱུ་གཅིག་བྱེད་མེད་རྩ་བ་ལས། །རང་ངོ་ཡིན་པར་མ་ཤེས་པས། །འདི་ནི་འཁོར་བའི་ཐོག་མའོ། །ཞེས་སོ། །གཉིས་པ་རྐྱེན་ནི་བཞི་སྟེ། ཡུལ་ཡུལ་ཅན་དུ་ཤར་བའི་མ་
རིག་པ་གསུམ་ནི་རྒྱུའི་རྐྱེན། རང་ལས་གཞན་དུ་འཛིན་པའི་སྣང་ཡུལ་མེ་ལོང་དུ་རང་བྱང་ཤར་བ་ལྟ་བུ་དམིགས་པའི་རྐྱེན། གཉིས་སུ་འཛིན་པའི་ཤེས་པ་བདག་པོའི་རྐྱེན། 
དེ་དག་དུས་མཚུངས་པས་དེ་མ་ཐག་པའི་རྐྱེན་ཞེས་བྱ་སྟེ། སྤྱི་སའི་འཁྲུལ་གཞི་སྣང་དུས་རིག་པས་རང་ངོ་མ་ཤེས་པའི་དྲི་མས་རིག་པ་ཉིད་འཁྲུལ་པར་སྦགས་པ་ཤེས་བྱ་རིག་
པ་དྲི་མ་མེད་པ་ཉིད་ཀྱང་དྲི་བཅས་སུ་སོང་སྟེ་སེམས་ཀྱི་རྒྱར་འཐུམ་ནས་ངོ་བོ་ཀ་དག་གི་རིག་པ་རྟོག་པས་སྦགས་ཏེ་ཡིད་དྲུག་གིས་བཅིངས་པས་ལུས་རྡུལ་ཕྲན་ཆ་མེད་ཀྱི་དྲ་

བར་ཚུད་དེ་འོད་གསལ་བག་ལ་ཞའོ། །དེ་ཡང་གཞི་སྣང་དེ་རང་ལས་བྱུང་བར་མ་ཤེས་པས་རྒྱུའི་རྐྱེན། དེ་ཉིད་ཡུལ་ལ་ཤར་བས་དམིགས་པའི་རྐྱེན། བདག་དང་
བདག་གིར་བཟུང་བས་བདག་པོའི་རྐྱེན། དེ་གསུམ་དུས་མཚུངས་པས་དེ་མ་ཐག་པའི་རྐྱེན་བཞིར་འཁྲུལ་ལོ།། །།བཀོད་པ་ཆེན་པོ་ལས། ལྷུན་གྲུབ་སྟོང་
པའི་ཡུལ་ལ་ཤར། །དེ་ཚེ་རྐྱེན་བཞིའི་འཁྲུལ་འཁོར་ལས། །འཛིན་པའི་རྒྱ་དང་བཅས་པར་འགྱུར། །ཞེས་སོ། །གསུམ་པ་འབྲས་བུ་ལ་གཉིས་ཏེ། སྣོད་གྲུབ་
ཚུལ་དང་། བཅུད་ཆགས་ཚུལ་ལོ། །དང་པོ་ནི་ལྷུན་གྲུབ་ཀྱི་རང་མདངས་ལས་འཛིན་པ་ཞུགས་པས་སྣོད་ཀྱི་འཇིག་རྟེན་གྲུབ་པ་ནི། དེ་ཡང་སྟོང་པའི་ངང་ནས་ཡེ་
ཤེས་ཀྱི་རང་རྩལ་ཤར་བས་འོད་ལྷ་བྱུང་། དེ་ལ་མ་འགག་པའི་རིག་པ་ཡོད་པས་འོད་ལྔ་ལ་འཛིན་པ་བྱུང་། འཛིན་པ་དེ་ལ་རླུང་ཞེས་བྱ་སྟེ། ནང་གསལ་ཐུགས་
རྗེའི་རྩལ་ཕྱིར་འཕྲོས་པའོ། །དེ་ཡང་སྣང་བའི་ཡུལ་འོད་ལྔ་ལ་ཐུགས་རྗེའི་རྩལ་འཛིན་པས་ཐ་དད་བཟུང་བས་གྲུབ་སྟེ། དེ་ཡང་སོར་རྟོགས་ཡེ་ཤེས་ཀྱི་རང་མདངས་

༄༅། །འོད་དམར་པོ་དེ་ལས་དངོས་སུ་འཛིན་ཞུགས་པས་མི་བྱུང་། མཉམ་ཉིད་ཡེ་ཤེས་ཀྱི་རང་འོད་སེར་པོ་ལ་འཛིན་པ་ཞུགས་པས་ས་བྱུང་། མེ་
ལོང་ཡེ་ཤེས་ཀྱི་རང་འོད་དཀར་པོ་ལ་འཛིན་པ་ཞུགས་པས་ཆུ་བྱུང་། བྱ་གྲུབ་ཡེ་ཤེས་ཀྱི་རང་འོད་ལྗང་གུ་ལ་འཛིན་པ་ཞུགས་པས་རླུང་བྱུང་། ཆོས་དབྱིངས་ཡེ་ཤེས་ཀྱི་རང་
མདངས་འོད་མཐིང་ག་ནི་འབྱུང་བ་ནམ་མཁའ་དང་ཡེ་ནས་མཉམ་དུ་གནས་ཏེ་འཕོ་འགྱུར་མེད་དོ། །འབྱུང་བའི་གཞི་མ་དེ་ལྔ་ལ་འཛིན་པ་རག་ཏུ་སོང་བས་འབྱུང་བ་ཆགས་
པ་སྟེ། དེ་ཡང་ཡེ་ནས་སྟོང་པའི་ནམ་མཁའ་ལ་འཛིན་པ་སྐྱེས་པས་རླུང་གི་དཀྱིལ་འཁོར་ཆགས། དེ་ནས་འབྱུང་བ་སོ་སོ་ལ་འཛིན་པ་སྐྱེས་པས། དེའི་སྟེང་དུ་གསེར་
གྱིས་གཞི་དང་། རི་རྒྱལ་རི་བདུན་གྱིས་བསྐོར་བ་དང་། རོལ་མཚོ་བདུན་དང་། ཕྱིའི་རྒྱ་མཚོ་དང་། གླིང་བཞི་གླིང་ཕྲན་བརྒྱད་དང་། ལྕགས་རི་མུ་ཁྱུད་འཁོར་ཡུག་
དང་བཅས་པ་གྲུབ་པོ། །མེ་ནི་རླུང་གི་རྩལ་ཡིན་པས་འབྱུང་བ་གསུམ་ཀ་ལ་ཁྱབ་པར་ཡོད་དེ། རིན་ཆེན་གསེར་ཕྲེང་ལས། འབྲས་བུ་སྣོད་བཅུད་རྣམ་གཉིས་ཏེ། །

ཡེ་ཤེས་རང་རྩལ་འོད་ལྔ་ལས། །འཛིན་པས་འབྱུང་བ་ཆགས་པ་སྟེ། །མཁའ་ལ་རླུང་བརྟེན་ས་གཞི་དང་། །རི་མཚོ་གླིང་དང་འཁོར་ཡུག་གྲུབ། །ཅེས་དང་། ཀློང་གསལ་
ལས༑ ཡེ་ཤེས་རང་རྩལ་འབྱུང་བ་ལྔ། །ཁ་དོག་རིམ་པ་ལྔ་རུ་ཤར། །གང་གི་རྟོག་བྱེད་གསུམ་པོ་ལ། །ཕྲ་རག་རྡུལ་གྱི་ཆ་ཙམ་དུ། །རྟོག་དཔྱོད་རྣམ་པ་མང་དུ་ཤར། །
འོད་ཁྱིམ་ཁ་དོག་ལ་པོ་ལ། །མ་རིག་དངོས་པོ་ཅན་དུ་བཟུང་། །འོད་ལྗང་བྱ་གྲུབ་ཡེ་ཤེས་ལ། །དེར་འཛིན་ཞུགས་པས་རླུང་གི་གཞི། །བྱིས་པའི་ཁ་རླངས་ཙམ་དུ་བྱུང་། །
འོད་དཀར་མེ་ལོང་ཡེ་ཤེས་ལ། །དེར་འཛིན་ཞུགས་པས་ཆུ་ཡི་གཞི། །དཀར་པོ་སྲན་འབྲུ་རྩམ་ཞིག་འབྱུང་། །འོད་སེར་མཉམ་ཉིད་ཡེ་ཤེས་ལ། །དེར་འཛིན་ཞུགས་
པས་ས་ཡི་གཞི། །སེར་པོ་ར་རིལ་ཙམ་ཞིག་བྱུང་། །འོད་དམར་སོར་རྟོགས་ཡེ་ཤེས་ལ། །དེར་འཛིན་ཞུགས་པས་མེ་ཡི་གཞི། །དམར་པོ་མཐེ་བོང་ཙམ་ཞིག་བྱུང་། །
མཐིང་ག་ཆོས་དབྱིངས་ཡེ་ཤེས་ནི། །གདོད་མ་ཉིད་ནས་ཡེ་ཤེས་དང་། །མཉམ་དུ་གནས་ཏེ་འཕོ་འགྱུར་མེད། །འབྱུང་བའི་གཞི་མ་དེ་ལྔ་ལས། །རང་འོད་ཡེ་ཤེས་ལྔ་

༄༅། །རུ་གསལ། །ཡཾ་རཾ་ལཾ་སུཾ་ཨེ་རུ་ཤར། །འབྱུང་བ་ལྔ་པོ་དེ་དག་ནི། །གཅིག་ལ་གཅིག་བསྐྱེད་བྱས་པ་ལས། །མི་མཇེད་འཇིག་རྟེན་ཁམས་སུ་
ཆགས༑ །དེ་ཡང་རྒྱུ་རྐྱེན་མ་རིག་ཉིད། །ཡེ་ཤེས་རང་འོད་ལྔ་དག་ལས། །དེར་འཛིན་ཞུགས་པས་འབྱུང་བཞིར་གྲུབ། །དེ་ཡང་འཁྲུལ་པའི་གཞིར་མ་ཤར། །མཁའ་ལ་
རླུང་ཆགས་རྒྱ་གྲམ་ཚུལ། །རླུང་ལས་ཆུ་ཆགས་རྒྱ་མཚོར་འཁྱིལ། །ཆུ་ལས་ས་ཆགས་ད་ལའི་ཚུལ། །མེ་ནི་རླུང་གི་རྩལ་ཡིན་པས། །འབྱུང་བ་གསུམ་ལ་མཉམ་པོར་
ཁྱབ༑ །རླུང་ཡང་ཀུན་གྱི་གྲོགས་ཡིན་ནོ། །ཞེས་སོ། །གཉིས་པ་ནང་བཅུད་ཀྱི་སེམས་ཅན་ཆགས་ཚུལ་ལ་གཉིས་ཏེ། ཁམས་གསུམ་པ་ཆགས་ཚུལ་སྤྱིར་བསྟན་པ་
དང་༑ བྱེ་བྲག་ཏུ་འདོད་པར་ལུས་གྲུབ་ཚུལ་ལོ། །དང་པོ་ནི། དེ་ཡང་རླུང་རྡོ་རྗེ་རྒྱ་གྲམ་གྱི་ལྟེ་བ་ལ་ཡ་ཤེས་ཀྱི་རྩལ་དྲོད་བག་ཙམ་ཞིག་བྱུང་སྟེ། དེ་ཆུའི་དཀྱིལ་འཁོར་ལ་
ཕོག་པས་ཆུ་ལ་རླངས་པ་མཐོང་ཁུང་གི་དུ་བ་ཙམ་ཞིག་བྱུང་། རླངས་པ་དེ་སའི་དཀྱིལ་འཁོར་ལ་ཕོག་སྟེ། ཆན་ལ་ཕབ་བཏབ་པའི་དྲོད་ཙམ་ཞིག་གི་ཐམས་ཅད་ལ་ཁྱབ་

པས་འབྱུང་བ་བཞིའི་དངས་མ་འདུས། དེ་དང་ཡེ་ཤེས་ཀྱི་དངས་མ་འགྲེས་པས་འོད་ཕུབ་ཆུང་ཙམ་གསུམ་བྱུང་སྟེ། དེར་འོད་ཅིག་ནམ་མཁར་འཁྱིལ་བ་ལས། ཁམས་
གསུམ་གྱི་ཐོག་མར་སྣང་ལ་རང་བཞིན་མེད་པ་འོད་གསལ་གྱི་ལྷ་རྣམས་ཆགས། དེ་ལ་རང་བཞིན་གྱི་རྩལ་དུ་འོད་ཟེར་འཕྲོས་པས་གཟུགས་མེད་སྐྱེ་མཆེད་མ་བཞིར་བྱུང་བ་
ནི༑ ཡོད་ པདྨ་རྣམ་པ་བརྩེགས་པ་བསྐལ་ཆེན་བརྒྱད་ཁྲི། མིན་མེད་མིན་སྐྱེ་མཆེད། རྣམ་རོལ་འཁོར་ལོ་ཅན་བསྐལ་ཆེན་དྲུག་ཁྲི་ ཅི་ཡང་མེད་པའི་སྐྱེ་མཆེད། རྣམ་ཤེས་ དེ་འོག་དཔག་ཚད་སྟོང་ཕྲག་ཉི་ཤུ། 
རྣམ་རོལ་འཁོར་ལོ་འཕྲོ་བ། བསྐལ་ཆེན་བཞི་ཁྲི། མཐའ་ཡས་སྐྱེ་མཆེད། ནམ་མཁའ་དེ་འོག་སྟོང་ཕྲག་དབང་། སྤྲིན་ཆེན་རྣམ་རོལ་བསྐལ་ཆེན་ཉིས་ཁྲི་མཐའ་ཡས་སྐྱེ་མཆེད་དང་བཞི་འབྱུང་ངོ་། ། 
དེ་ལ་རིག་རྩལ་གཡོས་པས་འཛིན་ཆགས་ལས་གཟུགས་ཁམས་གནས་རིས་བཅུ་བདུན་བྱུང་བ་ནི། དང་པོ་ལྷག་མཐོང་ལ་སྤྱོད་པའི་ལྷ་ལྔ་ནི། དེ་འོག་སྟོང་ཁྲག་ཉི་ཤུ༴ འཆིང་བུ་
རྣམ་བཀོད༴ དཔག་ཚད་ཁྲི་དྲུག་སྟོང་། འོག་མིན་གྱི་ལྷ། ཤིན་ཏུ་མཐོང་རིན་ཆེན་མཐོན་མཐིང་བའི་ལྷ། གྱ་དཔག་ཚད་བརྒྱད་སྟོང་ ནོམ་སྣང་ རིན་ཆེན་བའི་ལྷ། མི་ རྣམ་མཛེས་དཔག་ཚད་

༄༅། །བཞི་སྟོང་། ཟོ་བ་མྱུ་གུ་ དཔག་ཚད་གཉིས་སྟོང་། གདུང་བའི་ལྷ། མི་ཆེ་བའི་ཤེལ་ཁང་བརྩེགས་པ། དཔག་ཚད་སྟོང་ལྷ་དང་ལྔའོ། །གཉིས་པ་དགའ་བདེ་དག་པའི་ལྷ་
གསུམ་ལས། རབ་མཛེས་རྣམ་གདལ། དཔག་ཚད་ལྔ་བརྒྱ། འབྲས་བུ་ཆེ། རིན་ཆེན་ཀ་ལི། གཉིས་བརྒྱ་ལྔ་བཅུ། བསོད་ནམས་སྐྱེས། སྤྲིན་མེད་སྤྲིན་ཚོགས་སྡུག་པོ། བརྒྱ་ཉེར་ལྔ། འོད་དང་གསུམ་མོ། །
གསུམ་པ་དགའ་བ་དང་བྲལ་བའི་ལྷ་གསུམ་ལས། རིན་ཆེན་འོད་འབྱིན། དྲུག་ཅུ་རྩ་བཞི། དགེ་རྒྱས། ཚད་ཨིན་ནི་ལ། དཔག་ཚད་སུམ་ཅུ་རྩ་གཉིས། མེད་དགེ། དགེ་ཆུང་དང་གསུམ་སོ་ཏང་ཀེ་ལིངས། 
དཔག་ཚད་བཅུ་དྲུག་མོ། །བཞི་པ་རྟོག་དཔྱོད་དང་བྲལ་བའི་ལྷ་གསུམ་ལས། འོད་རིན་ཆེན་ཤྲི་ཀུ་དྲིས། དཔག་ཚད་བརྒྱད་ལུས་གསལ། ཚད་ཀེ་ཏུ་དཔག་ཚད་བཞི། མེད་འོད། འོད་དཔལ་བེའི། 
འོད༑ དཔག་ཚད་གཉིས་ཆུང་དང་གསུམ་མོ། །ལྔ་པ་མི་དགེ་བས་དབེན་པའི་ལྷ་གསུམ། ཀེ་རུ་ཛ་དཔག་ཚད་ཕྱེད་གཉིས། ཚང་ཆེན། ཚངས་པ་པ་ལི་ཀ་ དཔག་ཚད་གཅིག་འདུན་ན་འདོན། 
ཚངས་རིས་དང་སི་ཏ་ཀ་ དཔག་ཚད་ཕྱེད། གསུམ་མོ། །དེ་ལྟར་གནས་རིས་བཅུ་བདུན་བྱུང་ངོ་། །དེ་ལྟར་རང་བཞིན་ཡེ་ཤེས་ཀྱི་ངོ་བོ་སྟོང་པའི་སྣང་བ་ལ་གནས་ཀྱང་། དེ་ལ་རང་

བཞིན་གྱི་ཆ་ལས་འཛིན་པའི་རླུང་གི་དངོས་འཛིན་རང་རྒྱུད་དུ་འཁྲུལ་པས་འདོད་ལྷ་རིས་དྲུག་བྱུང་བ་ནི། གཞན་འཕྲུལ་དཔག་བསམ་རིན་ཆེན་རྒྱན་རྒྱང་གྲགས་ཕྱེད་གཉིས་ལོ་སྟོང་དྲུག་བརྒྱ་
ཉིན་ཞག་གཅིག་རང་ལོ་ཁྲི་དྲུག་སྟོང་། དབང་བྱེད། འཕྲུལ་དགའ། དཔག་བསམ་མཐོང་མཛེས། རྒྱང་གྲགས་གཅིག་དང་བཞི་ཆ། མི་ལོ་བརྒྱད་བརྒྱ། རང་ལོ་བརྒྱད་སྟོང་། དགའ་ལྡན། མིག་མཛེས། རྒྱང་གྲགས་
གཅིག །བཞི་བརྒྱ། རང་ལོ་བཞི་སྟོང་། འཐབ་བྲལ། དཔག་གམ་ཡིད་འགྱུར། རྒྱང་གྲགས་བཞི་གསུམ། མི་ལོ་གཉིས་བརྒྱ། རང་ལོ་གཉིས་སྟོང་། སུམ་ཅ་རྩ་གསུམ། རྒྱང་གྲགས་ཕྱེད། མི་ལོ་བརྒྱ། རང་ལོ་
སྟོང་༑ རྒྱལ་ཆེན་རིགས་བཞི་དང་དྲུག་པོ་དེ་དག་དང་། རྒྱང་གྲགས་བཞི་ཆ། མི་ལོ་ལྔ་བཅུ། རང་ལོ་ལྔ་བརྒྱ།རིགས་བཞི་ལས་གླིང་བཞའི་མི་རྣམས་དང་། དེ་དག་དངོས་སུ་དུག་གསུམ་
རག་པས་ལས་ཀྱི་འབྲས་བུ་ངན་པར་སོང་བས་དམྱལ་བ་ཡི་དྭགས་དུད་འགྲོ་གསུམ་བྱུང་། ང་རྒྱལ་དང་བསམ་པ་ཆ་མཐུན་འགྲེས་པ་ལས་ལྷ་མ་ཡིན་བྱུང་ངོ་། །དེ་དག་
ཕྱི་སྣོད་ཆགས་པའི་འབྱུང་བའི་དངས་མ་དང་། རིག་པ་གཞི་ནས་འཕགས་པ་འགྲེས་ཏེ། ལུས་གྲུབ་པས་བཅུད་ཀྱི་སེམས་ཅན་ཞེས་བྱ་སྟེ། རིན་ཆེན་གསེར་ཕྲེང་

ལས༑ ནང་བཅུད་སེམས་ཅན་ཆགས་ཚུལ་ནི། །རྡོ་རྗེ་རྒྱ་གྲམ་ལྟེ་བ་ལས། །ཡེ་ཤེས་དྲོད་བྱུང་ཆུ་ལ་ཕོག །རླངས་པ་སར་ཕོག་དྲོད་ཀྱི་ཁྱབ། །
འབྱུང་བའི་དངས་མ་ཡེ་ཤེས་ཀྱི། །རང་འོད་འདྲེས་པས་འོད་གསུམ་བྱུང་། །འོད་གཅིག་ནམ་མཁར་འཁྱིལ་བ་ལས། །ཐོག་མར་འོད་གསལ་ལྷ་རྣམས་ཆགས། །དེའི་
འོད་ཟེར་གཟུགས་མེད་དེ། །རིག་རྩལ་གཡོས་པས་གཟུགས་ཁམས་དང་། །འདོད་ལྷ་དྲུག་དང་མི་དང་ནི། །ངན་སོང་ལ་སོགས་རིམ་པར་ཆགས། །ཞེས་དང་། ཀློང་
གསལ་ལས། ཕྱི་ཡི་སྣོད་ལ་བརྟེན་བྱས་ནས། །ནང་བཅུད་སེམས་ཅན་འདི་ལྟར་བྱུང་། །འབྱང་བཞི་འདུས་པའི་རང་བཞིན་གྱི། །འོག་གི་འབྱུང་བ་རླུང་འགྱུས་
པས༑ །རྒྱ་གྲམ་རླུང་གི་ལྟེ་བ་ལས། །ཡེ་ཤེས་རང་རྩལ་དྲོད་བྱུང་བས། །སྟོང་གི་ཆུ་ཡི་ས་ལ་ཕོག །ཆུ་ལས་རླངས་པ་མདུང་གང་ཙམ། །དེ་ནས་ས་ཡི་དལ་ལ་
ཆགས༑ །ཁ་གཏིང་མེད་པར་བུན་ནེ་བ། །དེ་ལས་འབྱུང་བཞིའི་མདངས་འོད་ཤར། །ཡེ་ཤེས་རང་འོད་ཤར་བ་དང་། །འོད་རྣམས་འགྲེས་པའི་འོད་དཀར་ནི། །སྦ་ 

ཕུབ་ཙམ་པ་གསུམ་དུ་བྱུང་། །གཅིག་ནི་སྣང་ལ་རང་བཞིན་མེད། །དེ་ལས་འོད་གསལ་ལྷ་རྣམས་ཆགས། །ལྷ་ཡི་འོད་ཟེར་ཚུལ་དུ་ནི། །གཟུགས་མེད་སྐྱེ་མཆེད་མ་བཞི་བྱུང་། །
དེ་ཡི་རིག་རྩལ་ཆོ་འཕྲུལ་ལས། །གཟུགས་ཁམས་གནས་རིས་བཅུ་བདུན་བྱུང་། །གནས་རིས་དེ་རྣམས་ཐམས་ཅད་དུ། །ཡེ་ཤེས་སྣང་བ་གནས་གྱུར་ཀྱང་། །མ་རིག་བདག་
འཛིན་དབང་གིས་ནི། །རིགས་དྲུག་སེམས་ཅན་དཔག་མེད་བྱུང་། །ཞེས་སོ། །འོད་གཉིས་པོ་དུས་རེ་ཞིག་གི་ཚེ་ཉི་མ་དང་ཟ་བ་གཉིས་བྱུང་། དེ་ཡང་ནམ་མཁའི་བཅུད་ལས་
བྱུང་བས་ནམ་མཁའ་ལ་འདུག །ཡེ་ཤེས་ཀྱི་རྩལ་ལས་བྱུང་བས་ཀུན་ལ་གསལ་ནུས། རླུང་གི་དངས་མ་ལས་བྱུང་བས་འགྲོ་འོང་བྱེད། མེའི་དངས་མ་ལས་བྱུང་བས་དྲོད་
ཡོད༑ དེ་ཡང་ཉི་མ་ལ་མེའི་དངས་མ་གཙོ་ཆེ་བས་ཚ། ཟླ་བ་ཆུའི་དངས་མ་གཙོ་ཆེ་བས་བསིལ། དེའི་རྩལ་དུ་གཟའ་སྐར་དུ་མ་འོད་ཟེར་གྱི་ཚུལ་དུ་ཡོད་པའོ། །གསེར་ཕྲེང་
ལས༑ འོད་གཉིས་ལས་ནི་རིང་ཞིག་ནས། །ཉི་ཟ་གཉིས་འབྱུང་དེ་རྩལ་ལས། །གཟའ་སྐར་ཐམས་ཅད་ཡོངས་སུ་གྲུབ། །ཅེས་དང་། ཀློང་གསལ་ལས། སྟེང་འོག་འོད་

༄༅། །སྐོར་གཉིས་ལ་ནི། །ཉི་མ་དང་ནི་ཟླ་བ་བྱུང་། །དེ་ཡང་ནམ་མཁའི་བཅུད་ཡིན་པས། །འོད་ཚག་ཚུལ་དུ་དབྱིངས་ལས་ཤར། །དེ་ཡང་ཡེ་ཤེས་རྩལ་ཡིན་ཕྱིར། །
ཀུན་ལ་གསལ་བར་ནུས་པ་ཡིན། །རླུང་མདངས་ཡིན་པས་འགྲོ་བར་ནུས། །མེ་མདངས་ཡིན་པས་དྲོད་དང་ལྡན། །ཉི་མ་མེ་ཡི་དངས་མ་ཡིན། །ཟླ་བ་ཆུ་ཡི་དངས་མ་ཡིན། །དེ་
རྩལ་གཟའ་སྐར་དུ་མ་ཤར། །ཞེས་སོ། །འབྱུང་བ་དེ་དག་གི་བྱེད་ལས་ནི། ཡང་དེ་ཉིད་ལས། འབྱུང་བ་གཅིག་གྲོགས་གཅིག་ཡིན་ཏེ། །འབྱུང་བཞི་རྒྱས་དུས་ཉི་མ་རིང་། །འབྱུང་
བཞི་སྙོམས་དུས་ཉིན་མཚན་མཉམ། །འབྱུང་བཞི་འཁྲུགས་དུས་ཉི་མ་ཐུང་། །དྲོད་མདངས་ཐམས་ཅད་ཉམས་པའོ། །འབྱུང་བཞི་བྱེར་དུས་ཉི་ཟླ་ཤི། །ཁ་ཆར་བུ་ཡུག་ཐམས་ཅད་
ཀུན༑ །དྲོད་འབྱུང་འབྱུང་བཞིའི་རྩལ་ཡིན་ནོ། །དབྱར་ནི་འབྱུང་བ་རྒྱས་པའི་དུས། །མདངས་ལ་རྩི་ཤིང་མྱུ་གུ་དང་། །མེ་ཏོག་ལོ་འབྲས་ཐམས་ཅད་སྨིན། །སྟོན་ནི་འབྱུང་བ་
སྙོམས་པའི་དུས། །འབྲས་བུ་ཐམས་ཅད་བཅུད་དུ་སྨིན། །དགུན་ནི་འབྱུང་བ་འཁྲུག་པའི་དུས། །རྩི་བཅུད་ཐམས་ཅད་ཉམས་པའོ། །དཔྱིད་ནི་འབྱུང་བ་བྱེར་བས་ན། །མདངས་

སྟོབས་ཐམས་ཅད་ཉམས་པའོ། །ཞེས་སོ། །གཉིས་པ་འབྱུང་བའི་བྱེད་ལས་འདོད་པར་རྡོ་རྗེ་ལུས་ཀྱི་གྲུབ་ཚུལ་ནི་གསུམ་སྟེ། ལུས་ཀྱི་གྲུབ་ཚུལ་སྤྱིར་བསྟན་པ་དང་། རྩ་
རླུང་ཐིག་ལེའི་གནས་ཚུལ་བྱེ་བྲག་ཏུ་བཤད་པ་དང་། གཉིས་མེད་ཡེ་ཤེས་ཆེན་པོའི་དོན་བསྡུ་བ་དང་གསུམ་ལས། དང་པོ་ནི། ཀློང་གསལ་ལས། ཡེ་ཤེས་མ་རིག་ཡུལ་ལ་བཟུང་། 
དེར་འཛིན་རླུང་སེམས་འདུས་པ་ལས། །འབྱུང་བ་ལྔ་ཡི་སྦུབས་སུ་ཚུད། །དེར་ཚུད་འབྱུང་བ་སྐྱེ་འཇིག་ལས། །ཉོན་མོངས་ཕུང་པོ་ལྔ་མ་གྲུབ། །ཅེས་པས། སྔར་བཤད་པ་
ལྟར་འཁོར་བ་ནས་འཁྲུལ་པའི་ཤེས་པ་དེ། བར་དོ་ཡིད་ཀྱི་ལུས་ཅན་གྱི་རྣམ་ཤེས་རླུང་སེམས་མའི་མངལ་དུ་ཞུགས་ཏེ། ཕ་མ་གཉིས་ཀྱི་ཐིག་ལ་དཀར་དམར་གཉིས་འགྲེས་པའི། 
ཞག་དང་པོ་ཆུའི་བྱེད་ལས། རླུང་སེམས་གཉིས་ཐིག་ལེ་གཉིས་དེ་བཞི་པོ་གཅིག་ཏུ་བསྡུས་པ་ལས། མེར་མེར་པོའི་བཅའ་གཞི་ཡུང་འབྲུ་བརྒྱར་གཤག་པའི་ཆ་ཙམ་དུ་བྱས། 
ཞག་གཉིས་པ་ལ་སའི་བྱེད་ལས་ཀྱི་དེ་གཉིས་གཅིག་ཏུ་གནས་ཤིང་བརྟན་པར་བྱས། གསུམ་པ་ལ་མེའི་བྱེད་ལས་ཀྱི་མེར་མེར་འགྱུ་བ་དངུལ་ཆུ་ལྟ་བུར་གཞན་དང་མ་འགྲེས་

༄༅། །པར་བྱས། བཞི་པ་ལ་རླུང་གི་བྱེད་ལས་ཀྱི་ཐིག་ལེ་ཕྲ་མོ་དེ་དག་བརྒྱ་སྟོང་དུ་གཏོར་ནས་སླར་བསྡུས་ནས་ཡུངས་འབྲུ་ཕྱེད་ཙམ་དུ་སྨིན་པར་བྱས། ལྔ་པ་ལ་
ཆུས་དངས་སྙིགས་བསྡུས་ནས་ཡུངས་འབྲ་ཙམ་དུ་བརྟེན་པར་བྱས། དྲུག་པ་ལ་མེ་དང་རླུང་གི་སྨིན་ཅིང་གསལ་བར་བྱས་པས་ཡུངས་འབྲ་གཉིས་འགྱུར། བདུན་པ་ལ་ཐིག་ལེ་མེར་
མེར་པོའི་ནང་དུ་མིག་གཉིས་ཤིན་ཏུ་ཕྲ་བར་ཆགས་དུས་འབྱུང་བཞི་འཁྲུག་པས་ཐིག་ལེ་དེ་ཉིད་ཆུས་བཤིག །སའི་མནན། མེའི་བསྲེག །རླུང་གིས་རྡུལ་ཙམ་དུ་གཏོར་ནས་གནས་
སོ༑ །དེ་ནས་བདུན་ཚན་གཉིས་པའི་ཞག་རིམ་པས་རྩི་བ་ནི། ཡང་ལས་དང་བག་ཆགས་ཀྱི་མཐུས། ཞག་དང་པོ་ལ་ཆུས་བསྡུས་ཏེ། ནུར་ནུར་པོ་སྲན་མའི་བཅུ་ཆ་ཙམ་
ལས༑ སྙིང་གི་ཤར་རྩ་བསྐྱེད། གཉིས་པ་ལ་སས་བསྲེས་ཏེ་སྲན་མ་དག་ཆ་ཙམ་ལས་ལྷོའི་རྩ་བསྐྱེད། གསུམ་པ་ལ་མེས་སྨིན་ཏེ་སྲན་མ་བདུན་ཆ་ཙམ་ནུབ་ཀྱི་རྩ་བསྐྱེད། 
བཞི་པ་ལ་རླུང་གིས་བསྐྱོད་པས་སྲན་མ་ལྔ་ཆ་ཙམ་དུ་བྱང་གི་རྩ་བསྐྱེད། ལྔ་པ་ལ་ས་དང་ཆུས་བསྡུས་ཏེ་སྲན་མ་བཞི་ཆ་ཙམ་དང་། དྲུག་པ་ལ་མེ་དང་རླུང་གིས་སྨིན་ཅིང་གསལ་

བར་བྱས་པས་སྲན་མ་སུམ་གཉིས་ཙམ་དང་། བདུན་པ་ལ་འབྱུང་བ་བཞི་ཀའི་བྱེད་ལས་སྲན་མ་ཙམ་ལས། ནུར་ནུར་པོའི་ནང་མིག་ཆུང་གཉིས་དང་། འབྱུང་བའི་རྩ་བཞི་རེ་བ་ཐག་
བརྐྱང་པ་བཞིན་དུ་གནས་པ་ལས་སྔ་མ་བཞིན་བཤིག་གོ། །བདུན་ཚན་གསུམ་པོའི་ཞག་དང་པོ་ལ་ཆུས་བསྡུས་ཏེ། ལྟར་ལྟར་པོའི་རྒྱུ་སྲན་མ་ཙམ་གཉིས་ལས། སྔ་མ་ལྟར་
ཞག་ལྷག་མ་རྣམས་སུ་འབྱུང་བ་སོ་སོའི་མཐུས་མཐེ་བོང་ཙམ་དུ་བསྐྱེད་ནས་བཤིགས་གོ། །བདུན་ཚན་བཞི་པོ་ལའང་ཆུས་བསྡུས་ཏེ། གོར་གོར་པོའི་གཞི་སྒོ་ང་ཙམ་གྱི་བར་
དུ་བསྐྱེད་ནས་གནས་སོ། །བདུན་ཚན་ལྔ་པ་ལ་མཁྲང་འགྱུར། དྲུག་པ་ལ་ཉའི་རྣམ་པ་ལྟ་བུ། བདུན་པ་ལ་རུ་སྦལ་ལྟ་བུ། བརྒྱད་པ་ལ་སྦས་པ་ལྟ་བུ། མའི་ཁྱུད་གང་
པར་ལུས་རྫོགས་ཏེ་དབང་པོ་དང་ཡན་ལག་དོད་པའོ། །དེའང་ཟླ་བ་གཅིག་དང་ཞག་ཉི་ཤུ་རྩ་དྲུག་ནས་ལུས་ཡོངས་སུ་རྫོགས་ཏེ། ཉི་ཟ་ཁ་སྦྱོར་ལས། འདི་ཉིད་མ་མཐོང་
སེམས་ཅན་ནི། །དེ་ནས་མངལ་གྱི་སྒོར་ཚུད་ནས། །ཕ་དང་མ་ཡི་རྒྱུ་རྐྱེན་ལས། །མེར་མེར་པོ་དང་ཏུར་ཏུར་པོ། །ལྟར་ལྟར་པོ་དང་གོར་གོར་པོ། །མཁྲང་འགྱུར་ཉ་ཡི་

༄༅། །རྣམ་པ་དང་། །རུ་སྦལ་བཞིན་དང་སྦས་པ་བཞིན། །དེ་ལྟར་ཞག་ནི་བདུན་ཕྲག་བརྒྱད། །ལྟེ་བ་ནས་ནི་ལུས་རྣམས་བསྐྱེད། །ཟླ་དགུ་དེ་བཞིན་ངོ་བཅུ་
ནས༑ །ལུས་རྫོགས་མ་ཡི་མངལ་ནས་ཐོན། །དེ་ལྟར་གཟུགས་ནི་ཐ་དད་དུ། །འཁོར་བ་ཉིད་དུ་འཁོར་བའོ། །ཞེས་སོ། །དེ་ལྟར་ཟླ་བ་དགུ་དང་ཞག་ཉི་ཤུ་རྩ་དྲུག་ནས་ཕྱིར་
བྱོན་པ་ནི་སྤྲུལ་པའི་སྐུ་སྟེ། ཀློང་གསལ་ལས། ཞུགས་ནས་བྱོན་ཏེ་སྤྲུལ་པའི་སྐུ། །ཞེས་དང་། མངལ་ཞུགས་བྱང་ཆུབ་ལམ་ལྔ་སྟེ། །ཟླ་བ་བཅུ་ནི་ས་བཅུའི་ཚུལ། །སྐྱེས་པ་
རང་བཞིན་སྤྲུལ་པའི་སྐུ། །ལྷུན་གྲུབ་སྐུ་གསུམ་བདག་ཉིད་དོ། །ཞེས་སོ། །དཔེ་ན་ཕྱི་ནང་སྣོད་བཅུད་ཐམས་ཅད་ཐོག་མར་ཡེ་ཤེས་ལས་གྲུབ་ཅིང་། བར་དུ་སྣང་ཚུལ་ཇི་
ལྟར་སྤྱོད་ཀྱང་རྩལ་ཡེ་ཤེས་ལས་མ་འདས་ཤིང་། ཕྱི་སྣོད་ཐམས་ཅད་རིགས་ལྔའི་ཞིང་དང་། ནང་བཅུད་སྐུ་གསུམ་ལས་མ་གཡོས་ཏེ། སིང་གེ་རྩལ་རྫོགས་ལམ། ཡུལ་
ལྔ་ལས་ནི་འོད་ལྔའི་སྐུ། །སྲིད་གསུམ་ཡེ་ནས་སངས་རྒྱས་ཞིང་། །ཞེས་དང་། སྔ་མ་ལས། ཐོག་མའི་རིག་རྩལ་ཡེ་ཤེས་ལྔ། །མ་རིག་འཁྲུལ་པས་འབྱུང་བ་སྟེ། །

འབྱུང་བ་ལྔ་ལས་གྲུབ་པའི། །དེ་ན་ལུས་འདི་སངས་རྒྱས་དངོས། །ཞེས་སོ། །གཉིས་པ་རྩ་རླུང་ཐིག་ལེའི་གནས་ཚུལ་བྱེ་བྲག་ཏུ་བཤད་པ་འདི་ལ་གསུམ་སྟེ། རྩ་ཡེ་
ཤེས་ཀྱི་དྲ་བའི་གནས་ལུགས་བསྟན་པ་དང་། རླུང་རིན་པོ་ཆེ་འོད་འཕྲོ་བའི་གནས་ལུགས་བསྟན་པ། ཁམས་བདེ་ཆེན་རྒྱལ་པོའི་གནས་ལུགས་སུ་བསྟན་པ་དང་
གསུམ་ལས། དང་པོ་ནི། འོད་གསལ་གྱི་ངོ་བོ་ཐིག་ལེ་ཉག་གཅིག་གི་དབང་དུ་བྱས་ན་སྙིང་ཀ་ཡེ་ཤེས་ཀྱི་སྒྲོན་མེའི་རྩ་འདབས་འཁོར་ལོ་གཅིག་ཏུ་སྟོན་པ་དང་། 
ཞི་ཁྲོ་གཉིས་ཀྱི་འོད་གདང་ལ་བརྟེན་ནས་ཙིཏྟ་དུང་ཁང་གི་ནང་དུ་ཐབས་ཤེས་གཉིས་ཀྱི་འཁོར་ལོ་གཉིས་སུ་བསྟན་པ་དང་། སྐུ་གསུམ་གྱི་དབང་དུ་བྱས་ན་འཁོར་ལོ་གསུམ་
དུ་བསྟན་པ་དང་། སྐུ་བཞི་ཡེ་ཤེས་བཞི་དགའ་བ་བཞི་སྐད་ཅིག་མ་བཞིའི་རིམ་པས་འཁོར་ལོ་བཞིར་བསྟན་པ་དང་། འབྱུང་བ་ལྔ། ཉོན་མོངས་ལྔ། ཡེ་ཤེས་ལྔ།
རིགས་ལྔ། སྐུ་ལྔ། མཁའ་འགྲོ་ལྔའི་རིམ་པས་འཁོར་ལོ་ལྔར་བསྟན་པ་དང་། འགྲོ་དྲུག་དང་། དེ་འདུལ་བྱེད་ཀྱི་སྟོན་པ་དྲུག་གི་རིམ་པས་རྩ་འཁོར་དྲུག་ཏུ་བསྟན་

༄༅། །པ་སྟེ། རྣམ་གྲངས་མང་དུ་གསུངས་ཀྱང་། འདིར་ནི་འཁོར་ལོ་ལྔའི་རིམ་པས་ངེས་པར་བྱེད་དོ། །དེ་ཡང་སྤྱིར་གྲངས་མེད་ཀྱི་རྩ་ནི་བ་སྤུའི་གྲངས་
དང་མཉམ་པ་ལས། གྲངས་ཅན་ན་སྟོང་ཕྲག་བདུན་ཅུ་རྩ་གཉིས་ཏེ། ཀྱི་རྡོ་རྗེ་ལས། སྟོང་ཕྲག་བདུན་ཅུ་རྩ་གཉིས་སུ། །རྩ་རྣམས་ཀྱིས་ནི་རིགས་བཤད་དོ། །ཞེས་སོ། ། 
དེ་ཡང་བསྡུས་ན། རྩའི་གཙོ་བོ་གསུམ་ཀ་བའི་ཚུལ་དུ་གནས་པ་ལས། འཁོར་ལོ་ལྔ་ནི་གདུགས་བརྩེགས་པ་ལྟར་གནས་པའི། རོ་མ་ནི་ཀུན་རྫོབ་ཀྱིས་དུས་ན་འབྱུང་བ་
ཆུས་བསྐྱེད་ལ་ཁ་དོག་དཀར་པོ་གཡས། རྐྱང་མ་ནི་སས་བསྐྱེད་དེ་དམར་པོ་གཡོན། ཀུན་དྷར་མ་ནི་རླུང་གིས་བསྐྱེད་དེ་ཟར་མའི་མེ་ཏོག་ལྟ་བུ་མཐིང་སྐྱར་དབུས་ན་གནས་
ཏེ༑ དེ་ཉིད་ལས། རོ་མ་གཡས་ལ་རྐྱང་མ་གཡོན། །ཀུན་དྷར་མ་ནི་དབུས་ན་གནས། །ཞེས་སོ། །ཡེ་ཤེས་ཀྱི་འོད་རྩ་ཀ་ཏི་ཤེལ་གྱི་སྦུ་གུ་ཅན་ནི། རླུང་གི་དངས་མ་དང་མེ་
ལས་གྲུབ་པ་ཤིན་ཏུ་དངས་ཤིང་གསལ་བ་ཡེ་ཤེས་ཀྱི་ཐིག་ལེ་རྒྱུ་དབུ་མའི་ནང་ན་གནས་པ་དང་རྩ་བཞིར་བཞེད་དེ། ཐལ་འགྱུར་ལས། རོ་མ་རྐྱང་མ་ཀུན་དྷར་མ། །ཀ་ཏི་

ཤེལ་གྱི་སྦུ་གུ་ཅན། །ཡེ་ཤེས་དབུ་མའི་ནང་ན་གནས། །ཞེས་པས། དེའང་ཀུན་རྫོབ་ཏུ་དེ་གསུམ་མ་རིག་པས། གཡོན་འདོད་ཆགས། གཡས་ཞེ་སྡང་། དབུས་
གཏི་མུག་གི་རྟེན་བྱེད། ཤེལ་སྦུག་ཅན་ནི་མ་དག་པའི་རྟེན་དུ་མེད་དོ། །དོན་དམ་པའི་དུས་སུ་སྤྱིར་ཐམས་ཅད་ཡེ་ཤེས་ཀྱི་རྩལ་ལས་གྲུབ་ཀྱང་། ཁྱད་པར་དུ་གཡས་ཐབས། 
གཡོན་ཤེས་རབ། དབུས་གཉིས་སུ་མེད་པའི་རང་བཞིན་ལས་གྲུབ་པ། ལམ་དུ་གཡོན་བདེ་བ། གཡས་གསལ་བ། དབུས་མི་རྟོག་པ་གསུམ་གྱི་རྟེན་བྱེད། འབྲས་
བུར་དབུས་ཆོས་སྐུ། གཡས་ལོངས་སྤྲུལ་གཉིས། གཡོན་བདེ་བ་ཆེན་པོའི་སྐུའི་རྟེན་བྱེད་དོ། །དེ་ལྟར་རྩ་དེ་གསུམ་གྱི་ནང་དུ་རང་བྱུང་གི་ཡི་གེ་ཨོཾ་ཨཱཿཧཱུྃ་གསུམ་
གནས་པས་སྐུ་གསུམ་གྱི་རྟེན་བྱེད་དོ། །མདོར་ན་མ་དག་པའི་དབང་དུ་དུག་གསུམ་གྱི་རྟེན་བྱེད་ལ། དག་པས་ཕྱི་ལུས་ངག་ཡིད། ནང་སྐུ་གསུང་ཐུགས། གསང་
བ་ས་གསུམ་གྱི་འཆར་གཞི་བྱེད་དོ། །དེ་འང་འཁོར་ལོ་བཞིའི་དབང་དུ་བྱས་ན། ལྟེ་བ་སྤྲུལ་པའི་འཁོར་ལོ་ན་རྩ་འདབས་དྲུག་ཅུ་རྩ་བཞི། སྙིང་ཀ་ཆོས་ཀྱི་འཁོར་ལོ་

༄༅། །ན་བརྒྱད། མགྲིན་པ་ལོངས་སྤྱོད་ན་བཅུ་དྲུག །སྤྱི་བོ་བདེ་ཆེན་ན་སུམ་ཅུ་རྩ་གཉིས་ཏེ་བརྒྱུ་དང་ཉི་ཤུར་གནས་ལ། འཁོར་ལོ་ལྔའི་དབང་དུ་བྱས་ན། 
གསང་གནས་བདེ་སྐྱོང་གི་འཁོར་ལོ་ན་རླུང་གི་དངས་མ་གཙོ་ཆེར་ལས་གྲུབ་པའི་རྩ་འདབ་ཉི་ཤུ་རྩ་བརྒྱད། ལྟེ་བ་བསྐྱེད་བྱེད་སྤྲུལ་པའི་འཁོར་ལོ་མེའི་དངས་མ་གཙོ་ཆེར་གྲུབ་
པའི་རྩ་འདབས་དྲུག་ཅུ་རྩ་བཞི། སྙིང་ཀ་དྲན་པ་རྣམ་པར་བཀོད་པ་ཆོས་ཀྱི་འཁོར་ལོ་ནང་གི་ནམ་མཁའ་རྣམ་པར་དག་པའི་དངས་མ་ལས་འབྱུང་བཞི་འདུས་པའི་རྩ་འདབ་
སུམ་ཅུ་རྩ་གཉིས། མགྲིན་པར་རོ་རྣམས་འདུས་པ་ལོངས་སྤྱོད་ཀྱི་འཁོར་ལོ་ན་སའི་དངས་མ་གཙོ་བོར་གྲུབ་པའི་རྩ་འདབ་བཅུ་དྲུག །སྤྱི་གཙུག་རྩེ་མོ་རྣམ་པར་བཀོད་
པ་བདེ་བ་ཆེན་གྱི་འཁོར་ལོ་ཆུའི་དངས་མ་གཙོ་ཆེར་་གྲུབ་པའི་རྩ་འདབ་སུམ་བརྒྱ་དྲུག་ཅུ་སྟེ། ལྔ་བརྒྱ་གནས་པ་ལ། དེ་ཉིད་ཀྱི་གསང་གནས་མ་རྟོག་པ་འཁོར་ལོ་བཞི་
བསྒྲང་ན་བཞི་བརྒྱ་དང་བདུན་ཅུ་རྩ་གཉིས་ནི་གྲངས་ཅན་ནོ། །དེའང་རོ་རྐྱང་གཉིས་ཀྱི་རྩ་མདུང་ཉི་ཤུ་རྩ་གཅིག་དབུ་མ་ལ་ལུ་གུ་རྒྱུད་དུ་འབྲེལ་བའི་གཡས་གཡོན་གྱི་ཡར་

སྡེ་སྨིན་མཚམས་དང་། མར་སྣེ་ལྟེ་འོག་ཏུ་ཟུག་པའི་ཡལ་ག་ཕྲ་མོ་མཚན་མ་དང་གཤང་ལམ་དུ་ཟུགས། ཡར་སྣེ་ལ་ཡལ་ག་གྱེས་པའི་རོ་མ་སྙིང་རྩ་གཡས་ནས་ཐོན་
ཏེ༑ མགྲིན་པ་ནས་ཚུར་བྱུང་བའི་རྩེ་མོ་གསུམ་དུ་གྱེས་པའི། གཉིས་སྣ་གཉིས་ལ་ཟུག་པས་སྣ་ཡི་རྣམ་ཤེས་ཀྱི་རྟེན་བྱེད། གཅིག་ལྕེ་ལ་ཐུག་པས་ལྕེའི་རྣམ་
ཤེས་ཀྱི་རྟེན་བྱེད། རྐྱང་མ་སྙིང་རྩ་གཡོན་ནས་ཐོན་ཏེ། རྩའི་རྩེ་མོ་གསུམ་དུ་གྱེས་ཏེ། དབུས་མ་དེ་ལུས་ཕྱོགས་ཐམས་ཅད་གྱེས་ནས་ཟུག་པའི་ཡལ་ག་གྲངས་
མེད་པས་ལུས་ཀྱི་རྣམ་ཤེས་ཀྱི་རྟེན་བྱེད། གཡས་གཡོན་ཐོད་པའི་ནང་ནས་ཚུར་བྱུང་ནས་མིག་གཉིས་ལ་ཟུག་པའི་རྩ། རྩ་བ་ཕྲ་བ། རྩེ་མོ་ཆེ་བ། བ་མན་གྱི་རྭ་
འདྲ་བ་མིག་གི་རྣམ་པར་ཤེས་པའི་རྟེན་བྱེད་དོ། །ཀུན་དྷར་མ་ནི་དབུས་དྲང་པོ་ན་གནས་པའི་རྩེ་མོ་གསུམ་དུ་གྱེས་ནས་རྩ་དབུ་མ་ཚངས་བུག་ཏུ་ཟུག་པ། རྣམ་པར་མི་
རྟོག་པའི་ཡེ་ཤེས་ཀྱི་རྟེན་བྱེད། མ་དག་པ་དུས་ཡིད་ཀྱི་རྣམ་ཤེས་ཀྱི་རྟེན་བྱེད། རྩེ་མོ་གཡས་གཡོན་གཉིས་རྣ་བ་གཉིས་ལ་ཐུག་ནས་རྣམ་ཤེས་ཀྱི་རྟེན་བྱེད་དོ། །དེ་

༄༅། །ལ་སོགས་པ་ཤེས་པ་ཀུན་གྱི་རྟེན་ཀུན་གཞིའི་ཤེས་པ་སྲོག་རྩར་བརྟེན་པ་དེ་དང་། རྣམ་ཤེས་ཚོགས་བརྒྱད་ཀྱི་རྟེན་བྱེད་པས་ན། དེ་གསུམ་ལ་རྩའི་གཙོ་
བོ་ཞེས་བྱའོ། །དབུ་མ་ནང་ནས་འོད་རྩ་ཤེལ་གྱི་སྦུ་གུ་ཅན་ཞེས་བྱ་བ། དར་སྐུད་འདྲ་བ་འོད་གསལ་ཞིང་ཕྲ་བ་ཁྲག་དང་ཆུ་སེར་མེད་པ་དེ་སྙིང་ཀ་ནས་མགྲིན་པའི་ལམ་ནས་ཐོན་
ཏེ། ཀླད་པའི་ནང་ནས་ཚུར་བྱུང་སྟེ། རྩེ་མོ་གཉིས་སུ་གྱེས་པ་བ་མན་གྱི་ར་ལྟ་བུ་གཉིས་ཡོད་པ་དེ། མིག་གཉིས་ལ་ཟུག་པ་ལས་ཡེ་ཤེས་ཀྱི་འོད་གསལ་གྱི་མདངས་སྐུ་དང་
ཐིག་ལེ་འོད་ཁྱིམ་གྱི་སྣང་བ་སྣ་ཚོགས་པ་རྣམས་དངོས་སུ་འཆར་བ་ཡིན་ནོ། །འོ་ན་མིག་ལ་རྩ་བ་མན་གྱི་རྭ་འདྲ་བ་ཚན་པ་གཉིས་ཡོད་དམ་ཞེ་ན། ཡོད་དེ། ཤེལ་སྦུ་ཅན་ནི་
དབང་ཤེས་ལས་འདས་པས་འོད་གསལ་འཆར་བའི་ལམ་ཡིན་ལ། རྐྱང་མའི་རྩེ་མོ་གཉིས་ནི་གཟུགས་ལ་འཛིན་པས་མིག་གི་རྣམ་ཤེས་ཀྱི་རྟེན་ཡིན་ནོ། །འོད་གསལ་གྱི་
གདངས་ལ་ལྟ་བྱེད་དུ་འབྱུང་བས། འདྲ་འདྲ་གཉིས་ལ་འདི་གཉིས་མ་ཕྱེད་པ་ཤིན་ཏུ་མང་ངོ་། །དེ་སྐད་དུའང་ཀློང་གསལ་ལས། རྩ་ཡི་གཙོ་བོ་གསུམ་ལས་ནི། །ཡལ་

ག་གྲངས་ལས་འདས་པ་གྱེས། །ཐད་སོར་དབང་པོའི་སྒོ་རྟེན་བྱེད། །དེ་ཡི་ཆོས་ཀུན་སྟོན་པར་བྱེད། །ཁྱད་པར་ཙིཏྟའི་ནས་འབྲེལ་པའི། །དར་སྐུད་བ་མན་རྭ་འདྲའི་ཁ། །
དབང་པོའི་མིག་ལ་ཟུག་པ་དེ། །དེ་ནི་ཆོས་ཉིད་ཀུན་གྱི་ལམ། །ཞེས་སོ། །གཉིས་པ་རླུང་རིན་པོ་ཆེ་འོད་འཕྲོ་བའི་གནས་ལུགས་བསྟན་པ་ལ། ཡེ་ཤེས་ཀྱི་རླུང་ངོས་བཟུང་
བ༑ དེ་ཉིད་ཀྱི་གདངས་ལས་ཀྱི་རླུང་མདོར་བསྟན་པ། དེའི་བྱེ་བྲག་དབྱེ་བ་དང་གསུམ་ལས། དང་པོ་ནི། ཐལ་འགྱུར་ལས། སེམས་ཅན་ཀུན་གྱི་ལུས་སྤྱི་ལ། །ཆོས་
ཉིད་རླུང་གི་ཚུལ་དུ་ཁྱབ། །ཕྲ་དང་ཡན་ལག་འགྱུ་དང་བྱེད། །ཅེས་པས། ངོ་བོ་ངོས་བཟུང་བ་དང་། དབྱེ་བ་རྒྱས་པར་བཤད་པ་གཉིས་ལས། དང་པོ་ནི། གདོན་མའི་
གཞི་ལ་ཐུགས་རྗེ་རག་པའི་ཆར་གནས་པ་ལ་གང་དུ་ཡང་འཆར་བའི་འཕྲོ་གཞིར་མ་འགགས་པར་རླུང་ལྔ་ས་བོན་གྱི་ཚུལ་དུ་གནས་པ་དེ་ཡེ་ཤེས་ཀྱི་རྩལ་གྱི་ཕྱིར་བསྐྱོད་པས། 
ཡུལ་རིག་པའི་ཤེས་རབ་ཐུགས་རྗེའི་ཆར་གནས་པས། ངོ་བོ་རྣམ་པར་མི་རྟོགས་པའི་ཡེ་ཤེས་ལས་རྩལ་ཡུལ་ལ་འཕྲོ་རྟོགས་མ་འགགས་པའི་རིག་པ་དེའོ།། །།གཉིས་

༄༅། །པ་ནི། དབྱེ་བ། ངོ་བོ་ལྔ་དང་། གདོང་ལྔ་ལས། ངོ་བོ་ནི། ཤེས་པ་རྟོག་མེད་དང་གསལ་ཆེན་པོ། །ཆོས་དབྱིངས་ཡེ་ཤེས་ཀྱི་ཆར་གནས་པ་
ཕྱོགས་ལྷུང་མེད་པ་ཤེས་རབ་ཡེ་ཤེས་ཀྱི་རླུང་དང་། མེ་ལོང་ལྟར་གཟུགས་བརྙན་དུ་མའི་འཆར་གཞི་བྱེད་པ་བཞིན། ཡེ་ཤེས་ཀྱིས་འཆར་གཞི་ཀུན་ལ་ཁྱབ་བྱེད་རྫོགས་པས་
སྟོབས་ཆེན་དང་། རིན་པོ་ཆེ་ལྟར་རང་གི་ཡོན་ཏན་འབྱུང་བས་ཐབས་ཀྱི་རང་བཞིན་གྱེན་རྒྱ་ཤེས་རབ་ཀྱི་རྟ་དང་། པདྨ་ལྟར་འཁོར་འདས་ཀྱི་སྐྱོན་གང་གི་ཡང་མ་གོས་པས་རིག་པ་
ཐུར་སེལ་ཤེས་རབ་དངོས་དང་། སྨིན་བྱེད་མེ་དང་འདྲ་བ་བྱ་གྲུབ་པའི་ཡེ་ཤེས་སུ་གནས་པས་མེ་དང་མཉམ་པ་ཞེས་བྱ་བ་དང་ལྔའོ།། །།གཉིས་པ་དེའི་གདངས་ལྔ་ནི། འཁོར་
འདས་ཀུན་ལ་ཁྱབ་པས་ཁྱབ་བྱེད་ཀྱི་རླུང་དང་། དབང་པོའི་ཡུལ་ཁ་དོག་གསལ་བར་དངས་སྙིགས་འབྱིན་པས་འབྱེད་པའི་རླུང་དང་། འཁོར་འདས་ཀུན་གྱི་སྲོག་འཛིན་
པའི་རླུང་དང་། རིག་པ་ཡེ་ཤེས་ཀྱི་དྲོད་འབེབ་པས་མེ་དང་མཉམ་པའི་རླུང་དང་། འཁོར་བའི་སྲོག་བཅད་ནས་མྱ་ངན་འདས་པའི་སར་འཕེན་པས་སྙིང་རྗེ་མེད་པ་བསྐལ་པ་

ལས་ཀྱི་རླུང་དང་ལྔའོ།། །།མདོར་ན་ཡེ་ཤེས་ཀྱི་རླུང་ནི་ཐུགས་རྗེ་རིག་པའི་ངོ་བོ་ལ་མིང་དུ་བཏགས་ཏེ། དེའང་ངོ་བོ་རང་བཞིན་ཐུགས་རྗེ་གསུམ་དབྱེར་མི་ཕྱེད་པའི་བདག་
ཉིད་དུ་བཞུགས་པས་ཡེ་ཤེས་ཞེས་བྱ་ལ། དེ་ཡང་འགྱུ་ཙམ་རིག་ཙམ་རླུང་དང་ཆོས་མཐུན་པས་རླུང་ཞེས་བྱའོ། །རླུང་དངོས་ནི་དེའི་རྩལ་སེམས་སུ་ཤར་བ་ལ་བྱ་སྟེ། ཡེ་
ཤེས་ཀྱི་གདངས་རིག་ཙམ་དེ་རླུང་གི་རྟས་ཁུར་ནས། རྣམ་ཤེས་ཀྱི་ཚོགས་དུ་མར་འབྱུང་བའོ། །གཉིས་པ་ལས་ཀྱི་རླུང་མདོར་བསྟན་པ་ནི། དེ་ཡང་ཡེ་ཤེས་ཀྱི་གདངས་
འགྱུ་བས་རླུང་དང་འགྲེས་པས་སེམས་ཞེས་བྱ་ལ། སེམས་ནི་ཀུན་ཏུ་རྟོག་པ་འགྱུ་བ་རླུང་བཟུང་ནས་སྡོད་པ་ལྟར་སྣང་བས། ལས་ཀྱི་རླུང་དང་འགྲེས་པས་དབྱེར་མེད་དོ། །
དེའང་ལུང་ལས། རླུང་སེམས་གཉིས་སུ་མེད་འགྲེས་ཏེ། །ཞེས་སོ། །རླུང་དངོས་ནི་འབྱུང་བ་བཞི་སོ་སོ་ལ་ཡོད་པའི་རླུང་གི་ཆ་འགྱུ་ཞིང་གཡོ་བ་དང་བཅས་པ་དེ་ཡིན་ནོ། །
དེའང་པའི་རླུང་ལྔ་སྟོང་དང་བཞི་བརྒྱ། དེ་བཞིན་དུ་ཆུ་དང་། མེ་དང་། རླུང་གི་རླུང་ལྔ་སྟོང་དང་བཞི་བརྒྱ་སྟེ། ཉིས་ཁྲི་ཆིག་སྟོང་དྲུག་བརྒྱ་ཞག་རེ་ལ་དབང་པོ་དང་འབྱུང་བ་

༄༅། །མ་འཁྲུག་པ་ཞིག་ལ་རྒྱུ་བར་འདོད་དེ། ཐལ་འགྱུར་ལས། རྩ་ལ་བརྟེན་པའི་རླུང་དག་ནི། །ཉིས་ཁྲི་གཅིག་དང་སྟོང་ཕྲག་གཅིག །དྲུག་བརྒྱ་དག་ཏུ་
རྒྱུ་བ་ནི། །འགྱུ་བ་ཆེན་པོའི་རླུང་དུ་འདོད། །ཅེས་སོ། །གསུམ་པ་དེའི་བྱེ་བྲག་དབྱེ་བ་ལས། རྩ་བའི་དབྱེ་བ་ནི་གསུམ་ལས། དེའང་གཡས་རོ་མ་ནས་ཕོ་རླུང་། གཡོན་
རྐྱང་མ་ནས་མོ་རླུང་། དབུ་མ་ནས་མ་ནིང་གི་རླུང་གསུམ་རྩ་གསུམ་གྱི་ནང་ནས་འགྱུ་ཞིང་། མ་དག་པས་དུག་གསུམ་གྱི་རྟེན་བྱེད་ཅིང་། ངན་སོང་གསུམ་དུ་འཕེན་པར་བྱེད། 
དག་པས་ཐབས་ཤེས་གཉིས་སུ་མེད་པ་གསུམ་གྱི་རྟེན་བྱས་ཏེ། སྐུ་གསུམ་དུ་འཕེན་པ་བྱེད་དོ། །ཡན་ལག་གི་དབྱེ་བ་ནི། གྱེན་རྒྱུ་ལུས་ནས་འགྱུ་ཞིང་། དབང་པོ་སོ་སོའི་
སྒོ་ལ་འཇུག་ཅིང་། ཁྱད་པར་ཁ་སྣ་ནས་འགྲོ་འོང་བྱེད་ལ། ཐུར་སེལ་ལུས་ཀྱི་སྨད་ལ་གནས་པས་འགྲོ་འོང་གཡོ་བའི་ལས་བྱེད་ཅིང་། ཁྱད་པར་གཤང་ལྕི་ཐུར་དུ་འཕེན་
ཅིང་སེལ་བར་བྱེད་དོ། །མཉམ་གནས་ལུས་ཀྱི་བར་ན་གནས་ཤིང་། ཁྱད་པར་ཕོ་བར་ཟས་ཀྱི་དངས་སྙིགས་འབྱེད་དོ། །ཉིན་ལག་གི་དབྱེ་བ་ནི། འགྱུ་བ་ཆེ་ཆུང་གཉིས་

ལས༑ ཆེན་པོ་ནི། གོང་ལྟར་ཉིས་ཁྲི་ཆིག་སྟོང་དྲུག་བརྒྱ་ཡིན་ལ། དེ་ཡང་སྐྱེས་བུ་དར་ལ་བབ་པ་ཞིག་ལ་ཉིན་ཞག་ཕྲུགས་གཅིག་ལ་རླུང་ཉིས་ཁྲི་ཆིག་སྟོང་དྲུག་བརྒྱ་རྒྱུ་ལ། 
རྒན་པ་ལ་དྲུག་ཅུ་ཆད། གཞོན་པ་རྣམས་ལ་ལྷག་པ་ནི་འབྱུང་བའི་ནུས་པ་མ་སྨིན་པ་དང་། དར་ལ་བབ་པ་དང་། སྟོངས་པ་ལས་འབྱུང་སྟེ། དར་མའི་དབང་དུ་བྱས་ན་
འགྱུ་བའི་རླུང་དྲུག་ཅུའི་མཚམས་ན་ཉོན་མོངས་པའི་རླུང་རེ་རེ་རྒྱུ་ལ། བརྒྱ་ཉི་ཤུའི་ཆ་ལ་རག་པའི་རླུང་གཅིག་ཏུ་བརྩིས་པའི་ཆ་གསུམ་ལ་ལས་རླུང་སྦོམ་པོ་སུམ་བརྒྱ་དྲུག་ཅུའོ། །
དེའི་སུམ་ཆ་གཅིག་ནི་མཉམ་གནས་ཀྱི་རླུང་སྟེ་བརྒྱ་ཉི་ཤུའོ། །འགྱུ་བ་ཉི་ཤུའི་བར་ན་ཡེ་ཤེས་ཀྱི་རླུང་རེ་རེའོ། །དེ་ཡང་དགེ་བ་ཡེ་ཤེས་ཀྱི་རླུང་སྟོང་ཕྲག་གཅིག་དང་ལྔ་བརྒྱ་
སུམ་ཅུ་ཉིན་ཞག་གཅིག་ལ་རྒྱུ་ལ། མ་དགེ་བ་ཉོན་མོངས་པའི་རླུང་སུམ་སྟོང་དྲུག་བརྒྱ་རྒྱུ་ཞིང་། ལྷག་མ་ཁྲི་ཕྲག་གཅིག་དང་ལྔ་སྟོང་བཞི་བརྒྱ་ནི་ལུང་མ་བསྟན་གྱི་རླུང་
འགྱུ་བ་སྟེ། རྣལ་འབྱོར་པ་དག་གི་ཡེ་ཤེས་ཀྱི་རླུང་ངོས་བཟུང་། ཉོན་མོངས་པའི་རླུང་བཀག །ལུང་མ་བསྟན་གྱིས་རླུང་རང་བཞག་ལ་འགག་པས་ལམ་དུ་བྱེད་པར་

༄༅། །འདོད་པའོ། །ཆུང་བ་ནི། སྔ་མ་ལས། རྩ་ནས་ངེས་པར་རྒྱུ་བ་ནི། །འབུམ་ཕྲག་གཅིག་དང་ཁྲི་ཕྲག་གཉིས། །སྟོང་ཕྲག་དྲུག་དང་བརྒྱ་ཕྲག་དྲུག །
རྩ་ནང་ངེས་པར་རྒྱུ་བ་སྟེ། །འགྱུ་བ་ཆུང་ངུའི་རླུང་དུ་འདོད། །ཅེས་སོ། །མདོར་ན་རྩ་གང་ན་གནས་པ་ལ། རླུང་དང་ཡེ་ཤེས་ཉི་མ་དང་འོད་ཟེར་གྱི་རྣམ་པར་གནས་སོ། །གསུམ་
པ་ཁམས་བདེ་ཆེན་རྒྱལ་པོའི་གནས་ལུགས་ནི། དེ་ཡང་ཐོག་མའི་ཡེ་ཤེས་ཀྱི་རྩལ་འོད་ལ་འཛིན་པ་སྐྱེས་པས། འཁྲུལ་དུས་འབྱུང་བ་ལྔ་གྲུབ་ལ། དེའི་དངས་མ་ལྔ་འདུས་
པ་ལས་ལུས་གྲུབ། དེ་ལ་རྩ་རླུང་ཐིག་ལེ་གྲུབ། ཐིག་ལེའི་དངས་མ་ལ་ཡེ་ཤེས་བརྟེན་པས་ན། དངས་སྙིགས་གསུམ་ཡོད་པ་ལས། དངས་མའི་དངས་མ་དངུལ་ཆུའི་
རྣམ་པ་བཅུ་དྲུག་ཡོད་དེ། དོན་དམ་གྱི་བརྒྱད། ཀུན་རྫོབ་ཀྱི་བརྒྱད་དང་བཅུ་དྲུག་གོ། །དོན་དམ་པའི་ཐིག་ལེ་བརྒྱད་འཁོར་ལོ་ལྔའི་དབུས་ན་མཆོག་ཏུ་འོད་གསལ་ཞིང་ཡེ་
ཤེས་ཀྱི་ཐིག་ལེའི་རྟེན་བྱས་ཏེ། སྡོང་སྣུམ་ལ་མར་མེ་འབར་བ་ལྟར་གནས་ཏེ། ཀློང་གསལ་ལས། འཁོར་ལོ་ལྔ་ཡི་དབུས་གནས་པའི། །དངས་མ་ཡེ་ཤེས་དོན་དམ་

བརྒྱད། །ཕྱི་ལྟར་འབྱུང་བ་ལྔ་ཡིན་ཏེ། །ནང་ལྟར་དེ་བཞིན་ཕུང་པོ་ལྔ། །གསང་བ་ལྟར་ན་དངས་མ་ལྔ། །ཡང་གསང་ཡི་གེ་རྣམ་པ་ལྔ། །བླ་མེད་མཁའ་འགྲོ་སྡེ་ལྔ་ཡིན། །
ཞེས་སོ། །དེ་ལྟར་གནས་པ་ཐམས་ཅད་ཀྱང་དང་པོ་ཡེ་ཤེས་ཀྱི་རྩལ་ལས་འབྱུང་བ་དང་ཕུང་པོ་ཡེ་ཤེས་དངོས་ཡིན་ལ། ཡེ་ཤེས་ཀྱི་དངས་མ་ལ་འཁོར་ལོ་ལྔའི་དབུས་སུ་དོན་
དམ་གྱི་དངས་མར་གནས་པ་ལ། ཐོག་མར་སྐུ་དང་ཡེ་ཤེས་ལྔའི་རྟེན་བྱེད་པས་ཀྱང་དངས་མ་བརྒྱད་པོ་ཡེ་ཤེས་སུ་གྲུབ་པས་ཀུན་རྫོབ་རྒྱུའི་ཐིག་ལེ་ཞེས་བྱ་སྟེ། ཡང་དེ་ཉིད་
ལས༑ ཐོག་མའི་ཀ་དག་ཡེ་ཤེས་རྩལ། །འབྱུང་བ་ལྔ་ཡི་ཡུལ་ལས་ཤར། །འབྱུང་ལྔའི་འོད་ལ་འཛིན་པ་འདུས། །དེ་ཉིད་མ་གྲོལ་དེར་འཛིན་པས། །འབྱུང་བ་ལྔ་
ཡི་དངས་མ་འདུས། །གཅིག་གྲོགས་གཅིག་གིས་བསྐྱེད་པ་ལས། །ཤ་ཁྲག་ལུས་རྩ་ཐིག་ལེ་གྲུབ། །ཡི་གེ་སྐུ་དང་ཡེ་ཤེས་གྲུབ། །ཕྱི་ལྟར་འབྱུང་ལྔ་ནང་ལྟར་ན། །
ཡུམ་ཆེན་ལྔ་ནི་དངོས་ཡིན་ནོ། །གསང་བ་ལྟར་ན་མཁྲོ་བོ་ལྔ། །ཡང་གསང་ཡེ་ཤེས་ལྔ་ཡིན་ཏེ། །དེ་བཞིན་ཕྱི་ལྟར་ཕུང་པོ་ལྔ། །ནང་ལྟར་ཉོན་མོངས་དུག་ལྔ་སྟེ། །

༄༅། །གསང་བ་ལྟར་ན་སྐུ་ལྔ་ལ། །ཡང་གསང་ཡེ་ཤེས་ལྔ་ཡིན་ནོ། །ཞེས་སོ། །གསུམ་པ་གཉིས་མེད་ཡེ་ཤེས་ཆེན་པོའི་དོན་བསྡུ་བ་ནི། དེ་ལྟར་རྡོ་
རྗེའི་ལུས་ལ་རྩ་ཐིག་རླུང་གསུམ་དུ་བསྟན་ཡང་། དོན་ལ་ཡེ་ཤེས་གཅིག་གི་ངོ་བོ་ལ་ཐ་དད་དུ་གྲུབ་པ་མེད་དོ། །རང་ཤར་ལས། རྩ་དང་རླུང་དང་ཐིག་ལེ་ཡང་། །ཡེ་
ཤེས་རང་ལས་མ་འདས་སོ། །ཞེས་སོ། །དོན་ལྔ་པ་སེམས་ཅན་གྱི་ཁམས་ལ་ཡེ་ཤེས་གནས་ཚུལ་ནི། དེ་ཡང་མ་དག་འཁྲུལ་པའི་དུས་ནའང་ངོ་བོ་རང་བཞིན་ཐུགས་
རྗེ་གསུམ་ལས་མ་འདས་ཏེ། རྩལ་རྫོགས་ལས། ཁམས་གསུམ་སེམས་ཅན་ཐམས་ཅད་ལ། །སྙིང་པོ་ཡེ་ཤེས་གསུམ་བརྩེགས་ཏེ། །ཞེས་དང་། ཐལ་འགྱུར་
ལས༑ ལུས་ལ་ཡེ་ཤེས་ཆེན་པོ་གནས། །དེ་ཉིད་ཡེ་ཤེས་ཆེན་པོ་ཉིད། །ཐམས་ཅད་ལུས་ལ་རྣམ་པར་གནས། །ཞེས་སོ། །སཾ་བྷུ་ཏི་ལས། རང་ལུས་རྡོ་རྗེ་
སངས་རྒྱས་ཉིད། །རང་གི་ལུས་ལ་སངས་རྒྱས་གནས། །གནས་ནས་སངས་རྒྱས་བསྟན་ད་མེད། །ཅེས་དང་། རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་

དང་༑ །དེ་བཞིན་དུ་ནི་དབྱེར་མེད་ཕྱིར། །རིགས་ཡོད་ཕྱིར་ན་འགྲོ་བ་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་དང་། ཀློང་གསལ་ལས། ཐོག་མའི་རིག་རྩལ་ཡེ་
ཤེས་ལྔ། །མ་རིག་འཁྲུལ་པས་འབྱུང་བ་གྲུབ། །དེས་ན་ལུས་འདི་སངས་རྒྱས་དངོས། །ཡེ་ཤེས་ཆེན་པོའི་འབྱུང་གནས་ཉིད། །ལུས་ཅན་ཀུན་ལ་བཟང་ངན་མེད། །བདེ་
གཤེགས་དངོས་པོ་འགྲོ་ཀུན་ལ། །ཏིལ་ལ་མར་གྱི་ཁྱབ་བཞིན་གནས། །མ་རིག་གྲོལ་ཚེ་འབྱུང་བའི་ལུས། །ལྷག་མེད་ཡེ་ཤེས་ངང་དུ་བཟློག །ཅེས་སོ། །དེ་ཉིད་
གནས་གང་ལ་གནས་ན། ནོར་བུ་ཕྲ་བཀོད་ལས། རིན་ཆེན་ཟུར་བརྒྱད་གཞལ་ཡས་དང་། །འགྱུ་བྱེད་རྩ་ཡི་གཞལ་ཡས་དང་། །དུང་ཁང་བྷནྡྷའི་གཞལ་ཡས་དང་། །
བལྟ་བྱེད་མིག་གི་གཞལ་ཡས་སོ། །གཞལ་ཡས་ཆེན་པོ་དེ་བཞིན། །གསང་སྔགས་ཀུན་གྱི་གསང་ཆེན་གནས། །ཞེས་སོ། །ཇི་ལྟར་གནས་ན། དེ་ཉིད་ལས། ངོ་བོ་
སྟོང་གསལ་སྐུ་རུ་གནས། །རང་བཞིན་གསལ་སྟོང་ཏི་ལའི་འོད། །ཐུགས་རྗེ་སྣང་སྟོང་སྒྲོན་མར་གནས། །ཞེས་པས། དེའང་ངོ་བོ་སྐུར་གནས་ཏེ། ཡང་དེ་ཉིད་

༄༅། །ལས༑ རང་རིག་ངོ་བོ་སྐུར་གནས་ཏེ། །གསལ་ལ་རང་བཞིན་མ་གྲུབ་པ། །སྙིང་ནང་ཡབ་ཡུམ་ཞི་བའི་ཚུལ། །དུང་ཁང་ཁྲོ་བོའི་ཚུལ་དུ་གནས། །ཞེས་
སོ༑ །རང་བཞིན་འོད་དང་ཐིག་ལེའི་ཚུལ་དུ་གནས་ཏེ། ནོར་བུ་ཕྲ་བཀོད་ལས། རྩ་རྣམས་ནང་ན་ཐིག་ལེ་སྐུ་ལྟར་གནས། །ཞེས་དང་། འོད་དང་འོད་ཟེར་ཚུལ་དུ་གནས། །
དབྱིངས་དང་རིག་པས་རབ་བརྒྱན་ཏེ། །ལྷུན་རྫོགས་ཐིག་ལེ་ཆེན་པོར་གནས། །ཞེས་སོ། །ཐུགས་རྗེ་ཐིག་ལེ་སྒྲོན་མར་གནས་ཏེ། སྔ་མ་ལས། རིག་པ་སྐུ་ཡི་རང་མདངས་
འོད༑ །རྩ་ཡི་ནང་ནས་ཉི་ཟེར་བཞིན། །དབང་པོའི་སྒོ་ནས་ངེས་ཐོན་ཏེ། །སྒྲོན་མ་ནམ་མཁའི་མཐོངས་སུ་གསལ། །ཞེས་སོ། །དེ་ལྟར་ངོ་བོ་སྐུ། རང་བཞིན་འོད་དང་ཐིག་
ལེ༑ ཐུགས་རྗེ་སྒྲོན་མར་གནས་པའི་དཔེ་གསུམ་ནི། ཡང་དེ་ཉིད་ལས། རིག་པའི་སྐུ་ནི་བུམ་སྐུ་འདྲ། །ཡེ་ཤེས་བུམ་པའི་མར་མེ་འདྲ། །ཐུགས་རྗེ་མེ་ལོང་དེ་ལྟར་
གསལ༑ །ཞེས་པས་སྐུ་ནང་གསལ། འོད་བར་གསལ། ཐུགས་རྗེ་ཕྱི་གསལ་ཏེ། མེ་ལོང་ག་གཟུགས་བརྙན་ལྟ་བུར་སྐུ་དང་འོད་ལྟར་གནས་སོ། །མདོར་ན་རིག་པའི་

ཡེ་ཤེས་དེ། ཙིཏྟ་རིན་པོ་ཆེའི་སྦུབས་དང་། དུང་ཁང་ན་ངོ་བོ་སྐུར་གནས། རང་བཞིན་འོད་དུ་གནས་པའི་མདངས། འཁོར་ལོ་ལྔས་ཐོག་དྲངས་རྩ་ཐམས་ཅད་ཀྱི་ནང་ན་
གནས་པའི་རང་མདངས་སྙིང་དང་མིག་ཏུ་ཤེལ་སྦུབ་ཅན་ལས་ཐུགས་རྗེ་སྒྲོན་མ་བཞི་འཆར་བའི་རྟེན་བྱེད་དོ། །དེ་དག་ནི་ཕྱི་ལྟར་གནས་ཚུལ་ལོ། །ནང་ལྟར་ཡི་གེར་གྲུབ་ཚུལ་ནི། 
ཀློང་གསལ་ལས། སྒྱུ་མ་ལུས་ཀྱི་རྩ་ནང་ན། །རིག་པའི་ངོ་བོ་ཡི་གེར་གྲུབ། །ཅེས་སོ། །གསང་བ་ལྟར་ན་ཐིག་ལེར་གནས་ཚུལ་ནི། ཕྲ་བཀོད་ལས། ལྷུན་རྫོགས་
ཐིག་ལེ་ཆེན་པོར་གནས། །ཞེས་སོ། །དེ་དག་གི་གཞིའི་གནས་ལུགས་བསྟན་པའོ།། ༈ །།དོན་གཉིས་པ་བར་དུ་ལམ་དུ་ཁྱེར་ཚུལ་གྱི་ཁྲིད་རིམ་རྒྱས་པར་
བསྟན་པ་ལ་གཉིས་ཏེ། སྨིན་ལམ་གྱི་དབང་དང་། གྲོལ་ལམ་གྱི་གདམས་པ་གཉིས་ལས། དང་པོ་ནི། དབང་མ་བསྐུར་བའི་སྐྱོན། བསྐུར་བའི་ཡོན་ཏན། ཇི་
ལྟར་བསྐུར་བའི་རིམ་པ། དབང་བསྐུར་བ་དངོས། དམ་ཚིག་ལ་སོགས་པ་གཞན་དུ་ཤེས་པར་བྱའོ། །གཉིས་པ་གྲོལ་ལམ་གདམས་པའི་རིམ་པ་ལ་གཉིས་ཏེ། ཡིད་

༄༅། །ཆེས་ཤིང་ཁུང་བཙུན་པར་བྱེད་པའི་ཡན་ལག་ཏུ། རྒྱུད་པའི་ལོ་རྒྱུས་དང་། དེ་ལས་བྱུང་བའི་གདམས་པ་དངོས་དང་གཉིས་ལས། དང་པོ་ནི། ཀློང་
གསལ་ལས། སྐལ་ལྡན་ངེས་ཤེས་བསྐྱེད་པའི་ཕྱིར། །རྒྱུད་པའི་ལོ་རྒྱུས་བཤད་པར་བྱ། །ཞེས་པས། འདི་ལ་མ་བཤད་པའི་སྐྱོན། བཤད་པའི་ཡོན་ཏན། རྒྱུད་པ་དངོས་
བཤད་པ་གསུམ་ལས། དང་པོ་ནི། ཡང་དེ་ཉིད་ལས། རྒྱལ་བ་དགོངས་པའི་བརྒྱུད་ཚུལ་མ་བཤད་ན། བཀའ་དྲི་མ་མེད་པར་མི་འགྱུར། རིགས་འཛིན་བརྡའི་བརྒྱུད་ཚུལ་
མ་བཤད་ན། བླ་མེད་ངེས་པའི་དོན་དུ་མི་འགྱུར། །གང་ཟག་སྙན་གྱི་བརྒྱུད་པ་མ་བཤད་ན། རྒྱ་བོད་འབྲེལ་པའི་མན་ངག་ལ་ཡིད་ཆེས་པའི་ཁུང་དུ་མི་འགྱུར། ཞེས་དང་། 
ཉི་ཟླ་ཁ་སྦྱོར་ལས། ལོ་རྒྱུས་དོན་གྱི་མ་བཤད་ན། །གསང་ཆེན་ངེས་པའི་བཀའ་འདི་ལ། །ཡིད་མི་ཆེས་པའི་སྐྱོན་དུ་འགྱུར། །ཞེས་སོ། །གཉིས་པ་བཤད་པའི་ཡོན་ཏན་ནི། 
སྔ་མ་ལས། རྒྱུད་པ་ཁྱད་པར་འཕགས་པ་དང་། །གདམས་པ་ཟབ་ཕྱིར་ངེས་ཤེས་སྐྱེ། །ཞེས་དང་། རྣ་རྒྱུད་ལུང་གི་ཐིག་ལེ་ལས། རྒྱལ་བ་རྣམས་ནི་འཇིག་རྟེན་བྱོན་ 

པའི་ཚེ། །དེ་ཡི་གསུང་པའི་ལུང་ཆེན་རྣམས་ལ་ཡང་། །ཕྱི་རོལ་རྒོལ་བ་ངན་པ་མི་འབྱུང་ཕྱིར། །དང་པོ་རྒྱུད་པ་ཁུར་གི་ལོ་རྒྱུས་གཅེས། །ཞེས་དང་། ཀུན་བྱེད་རྒྱལ་
པོ་ལས། དང་པོ་ཡིད་ཆེས་ཁུང་བཙུན་བསྟན་པའི་ཕྱིར། །ལོ་རྒྱུས་དོན་གྱི་བཤད་ལུགས་བསྟན་པར་བྱ། །ཞེས་སོ། །གསུམ་པ་བརྒྱུད་པ་དངོས་ཇི་ལྟར་བཤད་པ་ལ་
གཉིས་ལས། རྫོགས་ཆེན་སྤྱིའི་ལོ་རྒྱུས་དང་། ཁྱད་པར་ཆོས་འདི་ཉིད་ཀྱི་ལོ་རྒྱུས་སོ། །དང་པོ་ནི། ཇི་ལྟར་བཤད་ཅེ་ན། ཀློང་གསལ་ལས། རྒྱུད་པ་ཉེ་ཟབ་ཁུང་
བཙུན་ཕྱིར། །ཀུན་ཏུ་བཟང་ནས་རིམ་པར་བཤད། །ཅེས་དང་། རྒྱ་མཚོ་ལས། རྒྱལ་བ་རིག་འཛིན་གང་ཟག་གསུམ། །དགོངས་པ་རིག་པ་རྣ་བར་བརྒྱུད། །གང་ལ་
ཐུགས་གི་བར་དུའོ། །ཞེས་པས། འདི་ལ་ཡང་གསུམ་སྟེ། རྒྱལ་བ་དགོངས་པའི་བརྒྱུད་ཚུལ། རིག་འཛིན་བརྡའི་བརྒྱུད་ཚུལ། །གང་ཟག་སྙན་ཁུང་དུ་བརྒྱུད་ཚུལ་དང་
གསུམ་ལས། མདོར་བསྟན་པ་དང་། རྒྱས་པར་བཤད་པ་གཉིས་ལས། དང་པོ་ནི། ད་ཡང་མཁའ་ཀློང་རྣམ་པར་དག་པའི་གནས། འོག་མིན་ཆོས་ཀྱི་དབྱིངས་ཀྱི་

༄༅། །ཕོ་བྲང་དུ། བཅོམ་ལྡན་འདས་དཔལ་ཀུན་ཏུ་བཟང་པོ་ཡབ་ཡུམ་ཆོས་སྐུ་དྲི་བྲལ་ཅིའི་ངོ་བོར་ཡང་མ་གྲུབ་པ་ལས། ལོངས་སྐུ་མཚན་རྫོགས་རྡོ་རྗེ་འཆང་གི་
རྣམ་པར་བཞེངས་ནས། ཆོས་སྐུ་སྤྲོས་པ་དང་བྲལ་བའི་ངང་ནས། འོག་མིན་གྱི་གནས་སུ་དཔལ་རྡོ་རྗེ་སེམས་དཔའ་རང་བཞིན་བྱིན་གྱིས་བརླབས་ཀྱི་བཤད། དེ་ཉིད་ཀྱི་སྣང་ཆ་
ལས་ལོངས་སྐུ་མཚན་དང་དཔེ་བྱེད་ཀྱི་བརྒྱན་པ་དཔལ་རྡོ་རྗེ་སེམས་དཔའ་བྱོན་པ་སྟེ། སྤྲུལ་པའི་སྐུ་དགའ་རབ་རྡོ་རྗེ་ལ་དུར་ཁྲོད་མེ་རི་འབར་བའི་གཞལ་ཡས་ཁང་ཆེན་པོར་ཚིག་
སྡེབས་སྦྱོར་ལོགས་པའི་སྒོ་ནས་བཤད། དེས་སློབ་དཔོན་ཆེན་པོ་ཤྲཱི་སིང་ཧ་ལ་རྩུབ་གྱུར་ཚལ་གྱི་དུར་ཁྲོད་ཆེན་པོར་མངོན་སུམ་རང་ཐོག་ཏུ་ཕབ་ནས་བཤད། དེས་རིགས་འཛིན་
པདྨ་ཐོད་ཕྲེང་ལ། དུར་ཁྲོད་ཆེན་པོ་སོ་ས་གླིང་དུ་གནས་ལུགས་ཡིད་དཔྱོད་དང་བྲལ་བར་བསྟན། དེས་བོད་དུ་མངའ་བདག་ཡབ་སྲས་མཚོ་རྒྱལ་ལ་སོགས་ལས་ཅན་གྱི་སྐྱེས་
བུ་རྣམས་ལ། གླན་སྒོམ་ཡིད་དཔྱོད་དང་བྲལ་ནས་ལྔ་ལྡན་ཡེ་ཤེས་ཀྱི་སྙིང་པོ་རང་གསལ་མངོན་སུམ་དུ་གཏན་ལ་ཕབས་ནས་གསུངས། དེ་ནས་སོ་སོར་བརྒྱུད་དོ། །

གཉིས་པ་རྒྱས་པར་བཤད་པ་ལ་གསུམ་སྟེ། དང་པོ་རྒྱལ་བ་དགོངས་པས་བརྒྱུད་པ་ནི། ཆོས་སྐུ་ལོངས་སྐུ་སྤྲུལ་སྐུ་གསུམ་སྟེ། དང་པོ་ནི། བདག་ཅག་གི་སྟོན་པ་
དཔལ་ཀུན་ཏུ་བཟང་པོ་ཉིད་གཞི་གདོད་མའི་གནས་སུ་མངོན་པར་བྱང་ཆུབ་སྟེ། སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་ལ་མི་གཡོ་བར་བཞུགས་པའི་ཚུལ་ལས། 
ནང་གསལ་ཆོས་སྐུའི་གནས་སྐབས་ན། ངོ་བོ་རང་བཞིན་ཐུགས་རྗེ་གསུམ་དུ་གནས་ལ། རྣམ་པ་ཡུལ་ལ་མི་དཔྱོད་པའི་ཕྱིར། ཐམས་ཅད་མཁྱེན་པའི་ཡེ་ཤེས་ངང་གི་
འོད་གསལ་བའོ། །དེའི་ཚེ་གནས་ཕུན་སུམ་ཚོགས་པ་ཆོས་སྐུའི་ཞིང་ཁམས་སུ། སྟོན་པ་ཕུན་སུམ་ཚོགས་པ་ཀུན་ཏུ་བཟང་པོ། །འཁོར་ཕུན་སུམ་ཚོགས་པ་ཡེ་
ཤེས་རྒྱ་མཚོའི་ཚོགས་ལ། དུས་ཕུན་སུམ་ཚོགས་པ་འཕོ་འགྱུར་མེད་པའི་ཚོགས། ཆོས་ཕུན་སུམ་ཚོགས་པ་རྫོགས་པ་ཆེན་པོ་རང་ཆས་ལྷུན་གྱིས་གྲུབ་པའི་ངང་དུ་འོད་
གསལ་བའོ། །གཉིས་པ་ནི། དེ་ནས་དེ་ཉིད་ཀྱི་ངང་ལ་མ་གཡོས་བཞིན་དུ། རང་སྣང་ལོངས་སྤྱོད་རྫོགས་པའི་སྐུར་རང་བྱུང་ནི། རང་བཞིན་གྱི་སྣང་ཆ་ལས། རྣམ་

༄༅། །དག་སྟུག་པོ་བཀོད་པ་བདེ་བའི་ཞིང་། ཐམས་ཅད་ཀྱང་ཡེ་ཤེས་ལྔའི་རང་མདངས་ལས་བྱུང་བ་སྟེང་འོག་དང་ཕྱོགས་མཚམས་མ་ཡིན་ཞིང་འོད་ཁྱིམ་རིན་
པོ་ཆེའི་ཁང་བུ་བཀོད་ལེགས་པ་ནི། རིགས་ལྔའི་སངས་རྒྱས་སོ་སོའི་དཀྱིལ་འཁོར་གྱི་ཚོམ་བུ་འབུམ་ཕྲག་བརྗོད་ལས་འདས་པས་བསྐོར་བ་རྣམས་ཀྱང་། གདུལ་བྱ་དང་
འདུལ་བྱེད་མ་ཡིན་ཞིང་། རང་སྣང་ལྷུན་གྱིས་གྲུབ་པའི་མངའ་དབང་དུ་རང་བྱུང་བའོ། །དེ་ཉིད་ཀྱི་སྣང་ཆ་ལས། རིགས་ལྔའི་སངས་རྒྱས་གྲངས་མེད་བསམ་གྱིས་མི་
ཁྱབ་པ་འཕྲོ་ཞིང་སྣང་བ་ཐམས་ཅད་ཀྱང་ཟ་འོག་གི་བེར་ཁྱིམ་བཀྲམ་པ་ལྟར་བཀོད་ལེགས་ཤིང་ཁ་དོག་ལྔར་འོད་འབར་བ་ནི། ཞལ་དང་ལྗགས་ཀྱི་དཀྱིལ་འཁོར་ལ་ཡི་གེ་དྲུག་གི་
འོད་ཟེར་མུ་མེད་པ་འཕྲོས་པ་ལས་རང་བྱུང་བའོ། །དེའི་ཚེ་གནས་ཕུན་སུམ་ཚོགས་པ་རང་སྣང་སྟུག་པོ་བཀོད་པར། སྟོན་པ་ཕུན་སུམ་ཚོགས་པ་རིགས་ལྔའི་སངས་རྒྱས། 
འཁོར་ཕུན་སུམ་ཚོགས་པ་སངས་རྒྱས་ཀྱི་དཀྱིལ་འཁོར་ཚད་མེད་པས་བསྐོར་བ་ལ། ཆོས་ཕུན་སུམ་ཚོགས་པ་ཡེ་ཤེས་འོད་གསལ་བའི་དགོངས་པ། དུས་ཕུན་སུམ་

ཚོགས་པ་ཆོས་ཉིད་བསམ་གྱིས་མི་ཁྱབ་པའི་ཚེ། རང་ཆས་སུ་རང་གི་འོད་གསལ་བའི་དགོངས་པ་བརྗོད་དུ་མེད་པར་སྟོན་ཏོ། །གསུམ་པ་ནི་དེ་ཉིད་ཀྱི་ངང་ནས་སྤྲུལ་པའི་
སྐུར་འཕྲོ་བ་ནི། གདུལ་བྱའི་དབང་པོ་ལ་རང་སྣང་བ་ཆུ་ཟླ་ལྟ་བུ་སྟེ། འདིའི་དུས་སུ་སྟེང་འོག་ཕྱོགས་མཚམས་འགྲོ་བ་རིགས་དྲུག་སོ་སོར་འཁྲུལ་པའི་དབང་གི། རང་
རང་གི་གནས་དང་བདེ་སྡུག་གི་སྣང་བ་དུ་མ་ལ་སྤྱོད་པས། སེམས་ཀྱི་འཁྲུལ་སྣང་ལ་སྤྱོད་པའི་གདུལ་བྱས་དང་པོ་ནས་བཅ་པའི་བར་གྱི་སེམས་དཔའ་རྣམས་ལ། ཕྱོགས་
བཅུའི་ཞིང་དུ་རང་བཞིན་སྤྲུལ་པའི་རིགས་ལྔ་སོ་སོར་སྣང་བས་གཞན་དོན་མཛད་ཅིང་། འགྲོ་བ་དྲུག་གི་གནས་སུ་ཐུབ་པ་བཅོམ་ལྡན་འདས་གྲངས་མེད་པས་ཆོས་ཀྱི་
འཁོར་ལོ་བསྐོར་ཞིང་དོན་མཛད་པ་ལས། རེ་ཞིག་མི་མཇེད་འདིར་སྤྲུལ་པའི་སྐུ་འཕྲོ་ཚུལ་ནི། དེ་ལྟར་རང་སྣང་སྟུག་པོ་བཀོད་པའི་ཞིང་ཁམས་ནས་སྤྲུལ་པ་ཆེན་པོ་
གཉིས་སྣང་བ་ལས། དང་པོ་བྱིན་བརླབས་མཆོག་གི་སྤྲུལ་པ་ནི་གསུམ་སྟེ། རིན་པོ་ཆེ་བརྒྱ་རྩ་གཅིག་གི་རྒྱུ་ལས་བྱུང་བར་སྣང་བའི་སྐུ་གཟུགས་འགྲོ་བ་གང་གི་ཚེ་

༄༅། །ལོའི་ལུས་བོང་དང་མཉམས་པར་ལ་ཆོ་འཕྲུལ་དུ་མ་འབྱུང་བས་འགྲོ་བ་གྲོལ་བར་བྱེད་པ་དང་། རང་བྱུང་ཆེན་པོ་ལ་རང་བྱུང་བར་སྣང་བའི་ཡི་གེ་ཆེན་པོ་བསྟན་
པ་བུ་གཅིག་ལ་ཆོས་ཀྱི་རྣམ་གྲངས་བརྗོད་དུ་མེད་པར་གྲགས་པས་དོན་བྱེད་པ་དང་། ཆོས་ཉིད་ཀྱི་རྡོ་རྗེ་ཚེ་ལོ་དེ་པའི་མི་རྣམས་ཀྱི་ཆགས་གང་པ་ལ་གང་ལ་གང་འདོད་ཀྱི་ཆོས་དང་ཡོ་
བྱད་ཀྱི་ཆར་འབེབས་པས་གྲོལ་བར་བྱེད་དང་གསུམ་སྟེ། དེ་དག་གི་འཇིག་རྟེན་དྲུག་གི་ཕྱོགས་བཅུ་ཀུན་ཏུ་འོད་ཟེར་འགྱེད་ཅིང་འགྲོ་བ་དཔག་ཏུ་མེད་པར་རང་བཞིན་གྱི་འབད་པ་
མེད་པར་གྲོལ་བའི་ཕྲིན་ལས་མཛད་དོ། །སྐུ་གསུང་ཐུགས་ལ་རང་བྱུང་གི་སྤྲུལ་པ་ཆེན་པོ་ཞེས་བྱའོ། །གཉིས་པ་ཡེ་ཤེས་དམ་པའི་སྤྲུལ་པ་ནི། འགྲོ་བ་གང་དང་གང་གི་གཙོ་
བོ་ལ་སོགས་པར་སྣང་བས་དོན་མཛད་པ་སྟེ། དེའང་རང་སྣང་སྟུག་པོ་བཀོད་པའི་རྒྱལ་བ་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལས་རང་བྱུང་བ། 
སྤྲུལ་པའི་སྐུ་རྡོ་རྗེ་འཆང་ཆེན་ལོངས་སྤྱོད་རྫོགས་པའི་ཆ་བྱད་དུ། གནས་ཕུན་སུམ་ཚོགས་པ་འོག་མིན་ཆོས་ཀྱི་དབྱིངས་ཀྱི་ཕོ་བྲང་དུ། སྟོན་པ་ཕུན་སུམ་ཚོགས་པ་དཔལ་

དྲུག་པ་རྡོ་རྗེ་འཆང་ཆེན་པོ། །འཁོར་ཕུན་སུམ་ཚོགས་པ་རྡོ་རྗེ་ཕག་མོ་དང་རིགས་བཞིའི་མཁའ་འགྲོ་མ་བསམ་གྱིས་མི་ཁྱབ་པ་ལ། ཆོས་ཕུན་སུམ་ཚོགས་པ་ཀློང་གསལ་
ཉི་མའི་རྒྱུད། དུས་ཕུན་སུམ་ཚོགས་པ་བསྐལ་པ་ཀུན་གྱི་སྔོན་ཐོག་ཏུ་གསུངས་སོ། །ད་ནས་སྐྱེས་དག་རྣམས་ཀྱི་ཚེ་ལ་དཔག་ཏུ་མེད་པའི་དུས་སུ། ཞིང་འདིའི་བསྐལ་
པ་དང་པོ་དགའ་ལྡན་བརྩེགས་པ་ལ། གནས་ཕུན་སུམ་ཚོགས་པ་འཛམ་གླིང་ལྷའི་གནས་སུ་པདྨ་སྟོང་དང་ལྡན་པ་ལ། སྟོན་པ་ཕུན་སུམ་ཚོགས་པ་རྡོ་རྗེ་འཆང་ཉིད་ཁྱེའུ་
སྣང་བ་དམ་པ་བསམ་གྱིས་མི་ཁྱབ་པར་སྤྲུལ་ནས་བྱོན། འཁོར་ཕུན་སུམ་ཚོགས་པ་བསྐལ་པ་བཟང་པོའི་སངས་རྒྱས་སྟོང་། ཆོས་ཕུན་སུམ་ཚོགས་པ་སྒྲ་ཐལ་འགྱུར་
རྩ་བའི་རྒྱུད་ལ་སོགས་པ་ཡང་གསང་འོད་གསལ་གྱི་རྒྱུད་བཅུ་བདུན། དུས་ཕུན་སུམ་ཚོགས་པ་བསྐལ་པ་བཟང་པོ་འདིའི་ཐོག་མ་ལའོ། །དེ་ནས་སྐྱེས་དགུ་རྣམས་ཀྱི་
ཚེ་ལོ་བྱེ་བ་གཅིག་ཐུབ་དུས་ན། གནས་ཕུན་སུམ་ཚོགས་པ་མི་མཇེད་འཇིག་རྟེན་གྱི་ཁམས་སུ། སྟོན་པ་ཕུན་སུམ་ཚོགས་པ་རྡོ་རྗེ་འཆང་ཉིད་ཁྱེའུ་འོད་མི་འཁྲུགས་

པར་སྤྲུལ་ནས་བྱོན། འཁོར་ཕུན་སུམ་ཚོགས་པ་རིགས་བཞི་མཁའ་འགྲོ་འབུམ་ཕྲག་གཉིས་ལ། ཆོས་ཕུན་སུམ་ཚོགས་པ་སྐུ་གསུང་ཐུགས་ཡོན་ཏན་
ཕྲིན་ལས་ཀྱི་རྒྱུད་ལྔ། དུས་ཕུན་སུམ་ཚོགས་པ་ཚེ་ལོ་བྱེ་བ་གཅིག་ཐུབ་པའི་དུས་ནའོ། །དེ་ནས་ཚེ་ལོ་འབུམ་པའི་དུས་ན། གནས་ཕུན་སུམ་ཚོགས་པ་དྲོད་གཤེར་འདུས་པ་
འོད་ཀྱི་སྤུང་པར། སྟོན་པ་ཕུན་སུམ་ཚོགས་པ་རྡོ་རྗེ་འཆང་ཉིད་དཔལ་འཇིགས་པ་སྐྱོབས་ཉིད་ཅེས་བྱ་བར་སྤྲུལ་ནས། འཁོར་ཕུན་སུམ་ཚོགས་པ་བྱང་ཆུབ་སེམས་དཔའ་
འབུམ་ཕྲག་དྲུག་ལ། ཆོས་ཕུན་སུམ་ཚོགས་པ་འཁོར་བ་དོང་དཀྲུག །རྨ་བྱ་འཇིངས་བསྣོལ། དཔལ་འབྱུང་བཞི་ཟད་པའི་རྒྱུད་རྣམས། དུས་ཕུན་སུམ་ཚོགས་པ་ཚེ་ལོ་
འབུམ་གྱི་དུས་སུའོ། །དེ་ནས་ཚེ་ལོ་བརྒྱད་ཁྲིའི་དུས་སུ། གནས་ཕུན་སུམ་ཚོགས་པ་ཆགས་འབྱུང་མངལ་དུ་སྣང་བར། སྟོན་པ་ཕུན་སུམ་ཚོགས་པ་རྡོ་རྗེ་འཆང་ཉིད་
གཞོན་ནུ་རྣམ་པར་རོལ་པས་བརྩེ་བ་ཞེས་བྱ་བར་སྤྲུལ་ནས་འཁོར་ཕུན་སུམ་ཚོགས་པ་གནོད་སྦྱིན་དང་བྲག་སྲིན་སྟོང་ཕྲག་གཅིག །ཆོས་ཕུན་སུན་ཚོགས་པ་སེམས་སྡེ་རྩ་

བའི་རྒྱུད་ལྔ། ཡན་ལག་གི་རྒྱུད་དྲུག་སྟེ་བཅུ་གཅིག །དུས་ཕུན་སུམ་ཚོགས་པ་ཚེ་ལོ་བརྒྱད་ཁྲིའི་དུས་ནའོ། །དེ་ནས་ཚེ་ལོ་བདུན་ཁྲིའི་དུས་སུ། གནས་ཕུན་སུམ་ཚོགས་
པ་སུམ་ཅུ་རྩ་གསུམ་དུ་སྟོན་པ་ཕུན་སུམ་ཚོགས་པ་རྡོ་རྗེ་འཆང་ཉིད་དྲུག་པ་རྡོ་རྗེ་འཆང་ཞེས་བྱ་བར་སྤྲུལ་ནས། འཁོར་ཕུན་སུམ་ཚོགས་པ་སངས་རྒྱས་རབས་བདུན་དང་། ཐུབ་
དྲུག་ལ་སོགས་པ་རྣམས་ལ། ཆོས་ཕུན་སུམ་ཚོགས་པ་ཕ་རོལ་ཏུ་ཕྱིན་པ་དྲུག་འབད་བཅས་དང་། རིགས་གསུམ་གྱི་རྒྱུད་འབད་མེད་དོ། །དུས་ཕུན་སུམ་ཚོགས་པ་ཚེ་
ལོ་བདུན་ཁྲིའི་དུས་སུའོ། །དེ་ནས་ཚེ་ལོ་དྲུག་ཁྲིའི་དུས་སུ། གནས་ཕུན་སུམ་ཚོགས་པ་རི་རབ་ཀྱི་བྱང་ཤར་དུར་ཁྲོད་མེ་རི་འབར་བ་ཏུ། སྟོན་པ་ཕུན་སུམ་ཚོགས་པ་རྡོ་རྗེ་
འཆང་ཉིད་གཞོན་ནུ་དཔའ་བོ་སྟོབས་ལྡན་ཞེས་བྱ་བར་སྤྲུལ་ནས། འཁོར་ཕུན་སུམ་ཚོགས་པ་བྱང་ཆུབ་སེམས་སྤྲིན་གྱི་ཤུགས་ཅན་བདུན་ལ། ཆོས་ཕུན་སུམ་ཚོགས་པ་ཕ་
རྒྱུད་མ་རྒྱུད་གཉིས་མེད་ཀྱི་རྒྱུད་རིག་པ་རང་ཤར་ལ་སོགས་པ་རྣམས། དུས་ཕུན་སུམ་ཚོགས་པ་ཚེ་ལོ་དྲུག་ཁྲིའི་དུས་སུའོ། །དེ་ཡན་ཆད་ལྷ་ཡུལ་དུ་སྟོན་པ་བྱོན་

༄༅། །ཚུལ་ལོ།། །།ད་ནི་མི་ཡུལ་དུ་ཇི་ལྟར་བྱོན་ཚུལ་ནི། དེ་ནས་ཚེ་ལོ་ཁྲི་པའི་དུས་སུ། གནས་ཕུན་སུམ་ཚོགས་པ་སྲིན་ཡུལ་རུ་ལུའི་སྒྲ་དང་ལྡན་
པར༑ སྟོན་པ་ཕུན་སུམ་ཚོགས་པ་རྡོ་རྗེ་འཆང་ཉིད་དྲང་སྲོང་ཁྲོས་པའི་རྒྱལ་པོར་སྤྲུལ་ནས། འཁོར་ཕུན་སུམ་ཚོགས་པ་སྲིན་པོ་བྱེ་བ་གཅིག་ལ། ཆོས་ཕུན་སུམ་ཚོགས་པ་
རག་པ་འདུལ་བའི་རྒྱུད་བཅུ། དུས་ཕུན་སུམ་ཚོགས་པ་ཚེ་ལོ་ཁྲིའི་དུས་སུའོ། །དེ་ནས་གནས་ཕུན་སུམ་ཚོགས་པ་བྱ་རྒོད་སྤུངས་པར། སྟོན་པ་ཕུན་སུམ་ཚོགས་པ་རྡོ་རྗེ་
འཆང་ཉིད་དགྲ་བཅོམ་གསེར་འོད་དམ་པར་སྤྲུལ་ནས། འཁོར་ཕུན་སུམ་ཚོགས་པ་ཉན་ཐོས་རྫུ་འཕྲུལ་དང་ལྡན་པ་དཔག་ཏུ་མེད་པ་ལ། ཆོས་ཕུན་སུམ་ཚོགས་པ་འདུལ་བ་
ཁྲི་ཕྲག་གཅིག །དུས་ཕུན་སུམ་ཚོགས་པ་ཚེ་ལོ་ལྔ་སྟོང་གི་དུས་སུའོ། །དེ་ནས་གནས་ཕུན་སུམ་ཚོགས་པ་སོགས་པོ་གཡུ་སྨིན་ཅན་གྱི་ཡུལ་དུ། སྟོན་པ་ཕུན་སུམ་ཚོགས་
པ་རྡོ་རྗེ་འཆང་ཉིད་བརྩེ་བ་རྣམ་པར་རོལ་པའི་བློ་གྲོས་ཞེས་བྱ་བར་སྤྲུལ་ནས། འཁོར་ཕུན་སུམ་ཚོགས་པ་བྱང་ཆུབ་སེམས་དཔའ་མོང་པོ་ལ། ཆོས་ཕུན་སུམ་ཚོགས་པ་ཕྲ་

རྒྱུད་བདུན་པ། དུས་ཕུན་སུམ་ཚོགས་པ་ཚེ་ལོ་སྟོང་གི་དུས་སུའོ། །དེ་ནས་གནས་ཕུན་སུམ་ཚོགས་པ་བྱ་རྒོད་ཕུང་པོའི་རི་ལ། སྟོན་པ་ཕུན་སུམ་ཚོགས་པ་རྡོ་རྗེ་འཆང་
ཉིད་འོད་བསྲུངས་བསྒྲེས་པོ་ཞེས་བྱ་བར་སྤྲུལ་ནས། འཁོར་ཕུན་སུམ་ཚོགས་པ་དགྲ་བཅོམ་པ་བདུན་དང་། བྱང་ཆུབ་སེམས་དཔའ་རྣམས་ལ། ཆོས་ཕུན་སུམ་
ཚོགས་པ་མདོ་སྡེ། ཀྲྀ་ཡ། ཨ་ནུ་ལ་སོགས་པ། དུས་ཕུན་སུམ་ཚོགས་པ་ཚེ་ལོ་ལྔ་བརྒྱའི་དུས་སུའོ། །དེ་ནས་གནས་ཕུན་སུམ་ཚོགས་པ་རྡོ་རྗེའི་གདན་བྱང་ཆུབ་
ཤིང་དྲུང་དུ། སྟོན་པ་ཕུན་སུམ་ཚོགས་པ་རྡོ་རྗེ་འཆང་ཉིད་མངོན་རྫོགས་རྒྱལ་པོ་ཞེས་བྱ་བར་སྤྲུལ་ནས། འཁོར་ཕུན་སུམ་ཚོགས་པ་རིགས་གསུམ་མགོན་པོ། །ཆོས་ཕུན་
སུམ་ཚོགས་པ་ངེས་དོན་འབའ་ཞིག །དུས་ཕུན་སུམ་ཚོགས་པ་ཚེ་ལོ་སུམ་བརྒྱའི་དུས་སུའོ། །དེ་ནས་གནས་ཕུན་སུམ་ཚོགས་པ་ཝཱ་ར་ཎ་སིར་སྟོན་པ་ཕུན་སུམ་ཚོགས་
པ་རྡོ་རྗེ་འཆང་ཉིད་ཤཱཀྱ་ཐུབ་པར་སྤྲུལ་ནས། འཁོར་ཕུན་སུམ་ཚོགས་པ་ཉན་རང་བྱང་སེམས་ལྷ་ཀླུ་ལ་སོགས་པ་ལ། ཆོས་ཕུན་སུམ་ཚོགས་པ་ཐེག་པ་གསུམ་གྱི་ཆོས་

༄༅། །ཀྱི་འཁོར་ལོ། །དུས་ཕུན་སུམ་ཚོགས་པ་ཚེ་ལོ་བརྒྱ་པའི་དུས་སུའོ། །དེ་ལྟར་ཚེ་ལོ་དཔག་ཏུ་མེད་པ་ནས་བརྒྱ་པའི་བར་དུ་འགྲོ་བ་རྣམས་ཀྱི་དེད་དཔོན་
དམ་པར་བྱོན་པའོ། །དེ་བཞིན་དུ་མ་འོངས་པའི་དུས་སུ་བྱམས་པ་ནས་བཟུང་སྟེ། ཐ་མ་སངས་རྒྱས་མོས་པའི་བར་དུ་འགྲོ་བ་རྣམས་ཀྱི་ཁ་ལོ་བསྒྱུར་བར་རིམ་པར་འབྱུང་བ་ཡིན་
ནོ༑ །དེ་དག་ཀྱང་ཀུན་ཏུ་བཟང་པོ་གཅིག་གི་ངོ་བོ་ལ་དུས་དེ་དང་དེ་དག་ཏུ་རང་བྱུང་བའི་ཕྱིར། དགོངས་པ་ཆོས་ཉིད་ལས་མི་གཡོ་བར་རིམ་པས་འབྱུང་བ་ལྟར་སྣང་བས། རྒྱལ་
བ་དགོངས་པས་བརྒྱུད་པ་ཞེས་བྱའོ། །གཉིས་པ་རིགས་འཛིན་བརྡའི་བརྒྱུད་ཚུལ་ནི། བཅོམ་ལྡན་འདས་ཕྱག་ན་རྡོ་རྗེ་རི་རབ་ཀྱི་བྱང་ཕྱོགས་དུར་ཁྲོད་མེ་རི་འབར་བའི་གནས་
ན༑ མཁའ་འགྲོ་མ་དང་རིག་པ་འཛིན་པ་རྣམས་ལ་ཆོས་སྟོན་པ་ལས། དེའི་ཚེ་རྡོ་རྗེ་གདན་གྱི་ནུབ་ཕྱོགས། ཨོ་རྒྱན་ཐོར་ཅོག་ཅན་གྱི་ཡུལན། རྒྱལ་པོ་ཨུ་པ་རྭ་ཛ་དང་། བཙུན་
མོ་སྣང་བ་གསལ་བའི་འོད་ལྡན་མ་གཉིས་ཀྱི་བུ་མོ་སུ་དྷར་མ་ཞེས་བྱའི་དགེ་སློང་མ་ཞིག་རྒྱ་མཚོའི་གླིང་དུ་དཀའ་ཐུབ་ལ་བཞུགས་པའི་རྨི་ལམ་དུ། ཤེལ་གྱི་མི་དཀར་པོ་

ཞིག་གིས་རིན་པོ་ཆེའི་བུམ་པ་སྤྱི་བོར་བཞག་པ་རྨིས་ཏེ། ཟླ་བ་བཅུ་ནས་བུ་ཞིག་བཙས་པ་ལས། ཡུམ་བྲེད་དེ་ཐལ་ཁུང་དུ་སྦས་པ་ལས། མཁའ་འགྲོ་མ་དང་ལྷ་ཀླུ་ཐམས་
ཅད་ཀྱིས་ནམ་མཁའ་ནས་མཆོད་པ་བྱེད་པ་མཐོང་སྟེ། སླར་བཟོད་པར་གསོལ་ནས་རོ་ལངས་བདེ་བ་ཞེས་མཚན་བཏགས་ཏེ་གསོལ་བས། ལོ་བདུན་ནས་སངས་རྒྱས་ཀྱི་
ཆོས་མང་པོར་རང་ཤར་དུ་ཐུགས་ལ་འཁྲུངས་ཏེ། ཡུམ་ལ་ཞུས་ནས་ཨོ་རྒྱན་གྱི་ཡུལ་དུ་རྒྱལ་པོའི་མཆོད་གནས་པཎྜི་ཏ་ལྔ་བརྒྱ་དང་རྩོད་པ་ལས། སློབ་དཔོན་རྒྱལ་བ་
པྲཛྙཱ་བྷ་ཝར་མཚན་གསོལ། རྒྱལ་པོ་དགྱེས་ནས་དགའ་རབ་རྡོ་རྗེ་མཚན་གསོལ། མཁའ་འགྲོ་མ་རྣམས་ཀྱིས་རོ་ལངས་ཐལ་མདོག་ཅེས་མཚན་གསོལ། དེ་ནས་རི་བོ་
ཉི་མ་སྣང་བྱེད་ལ་སྐུ་མཉམ་པར་བཞག་ནས། སླར་ཡང་དུར་ཁྲོད་མེ་རི་འབར་བར་ཕྱག་ན་རྡོ་རྗེ་ལ་རང་བཞིན་རྫོགས་པ་ཆེན་པོའི་རྒྱུད་ཐམས་ཅད་གསན་ནས་མ་ལ་ཡ་བསྟན་
པ་རྒྱས་པའི་རྩེར་བྱོན་ཏེ། རང་བཞིན་རྫོགས་པ་ཆེན་པོའི་རྒྱུད་ལུང་རྣམས་གླེགས་བམ་དུ་བཀོད་དེ། མཁའ་འགྲོ་མ་རྣམས་ལ་གཏད་ནས། སློབ་དཔོན་ཉིད་དུར་ཁྲོད་

༄༅། །བསིལ་བ་ཚལ་དུ་བཞུགས་སོ། །དེའི་ཚེ་རྡོ་རྗེ་གདན་གྱི་ནུབ་ཕྱོགས་རིམ་གཉིས་ཞེས་བྱ་བའི་གྲོང་ཁྱེར་དུ། བྲམ་ཟེ་ལེགས་ལྡན་སྟོན་པ་དང་། ཡུལ་
སྣང་བ་སྒྲོན་མའི་སྲས་སློབ་དཔོན་འཇམ་དཔལ་བཤེས་གཉེན་ཞེས་བྱ་བ་རིག་པའི་གནས་ལྔ་ལ་མཁས་པ་ཞིག་ཡོད་པ་ལ། འཕགས་པ་འཇམ་དཔལ་རྣོན་པོས་ལུང་བསྟན་
པ༑ ཀྱི་རིགས་ཀྱི་བུ། ཚེ་གཅིག་གི་སངས་རྒྱས་ཐོབ་པར་འདོད་ན། དུར་ཁྲོད་བསིལ་བ་ཚལ་དུ་སོང་ཞིག །ཅེས་ཐོས་མ་ཐག་ཏུ་ཕྱིན་པས། སློབ་དཔོན་ཆེན་པོ་དགའ་
རབ་རྡོ་རྗེ་དང་མཇལ་ནས། དབང་ཁྲིད་རྫོགས་པར་མཛད་པ་དང་། དགའ་རབ་རྡོ་རྗེ་འོད་ཕུང་དུ་གཤེགས་པ་ལ། འཇམ་དཔལ་བཤེས་གཉེན་གྱི་སྨྲེ་སྔགས་བྱུང་བ། ཀྱེ་མ་ཀྱེ་ཧུད་
ཀྱེ་མ་ཀློང་། །སྟོན་པ་སྒྲོན་མའི་འོད་ནུབ་ན། །འཇིག་རྟེན་མུན་པ་གང་གིས་སེལ། །ཞེས་བརྗོད་པས། རིན་པོ་ཆེའི་གའུ་སེན་གང་བ་ནས་ཚིག་གསུམ་གནད་དུ་སྡེབས་པའི་
འདས་རྗེས་བབས་སོ། །འཇམ་དཔལ་བཤེས་གཉེན་གྱི་ཐིག་ལེ་མཆོག་གི་ཆོས་འདི་ལ། སྙན་རྒྱུད་དང་བཤད་རྒྱུད་གཉིས་སུ་ཕྱེས་ཏེ། སྙན་རྒྱུད་གསང་བ་རྣམས་ནི་རིམ་

པར་མཆན་དུ་བཅང་ནས། བཤད་རྒྱུད་ཀྱི་སྣོད་མ་རྙེད་ནས། དཔེ་རྣམས་རྡོ་རྗེ་གདན་གྱི་བྱང་ཤར་ན། ཕ་བོང་རྡོ་རྗེ་རྒྱ་གྲམ་ཅན་དུ་གཏེར་དུ་སྦས་ཏེ། དུར་ཁྲོད་སོས་གླིང་དུ་
གཤེགས་སོ། །དེའི་ཚེ་རྒྱ་ནག་པོའི་གྲོང་ཁྱེར་ཤོ་ཁྱམ་ནག་པོ་ཞེས་བྱ་བ་ན། ཁྱིམ་བདག་དགེ་བ་དང་ལྡན་པའི་ཡིད་ཅན་དང་། ཡུལ་སྣང་བ་རབ་དུ་མཁྱེན་ལྡན་མའི་སྲས་སློབ་
དཔོན་པོ་ཤྲི་སིང་ཧ་ཞེས་བྱ་བ་སྦྱོང་བའི་ཡོན་དང་ལྡན་པ་ཞིག་ཡོད་དེ། གྲོང་ཁྱེར་དེ་ནས་ནུབ་ཕྱོགས་གསེར་གླིང་དུ་འགྲོ་བའི་བར་གྱི་ཐང་སྟོང་པ་ཞིག་གི་ནམ་མཁའ་ལ། འཕགས་
པ་སྤྱན་རས་གཟིགས་ཀྱི་ལུང་བསྟན་པ། ཀྱེི་སྐལ་ལྡན་འབྲས་བུ་ངེས་པར་འདོད་ན། རྒྱ་གར་གྱི་ཡུལ་རྡོ་རྗེ་གདན་གྱི་ནུབ་ཕྱོགས་དུར་ཁྲོད་ཆེན་པོ་སོ་ས་གླིང་དུ་སོང་ཞིག །ཅེས་
པ་དང་། རི་བོ་རྩེ་ལྔའི་ཤར་ཕྱོགས་ཁྲུས་ཀྱི་རྫིང་བུའི་ནང་དུ་ཡང་དེ་ཁོ་ན་བཞིན་དུ་ལུང་བསྟན་པ་ལ་བརྟེན་ནས། ས་ལ་ཁྲུ་གང་ཙམ་ཞབས་མ་རེག་པར་ཞག་དགུ་ནས་དུར་
ཁྲོད་སོས་གླིང་དུ་ཕྱིན་པས་སློབ་དཔོན་འཇམ་དཔལ་བཤེས་གཉེན་དང་མཇལ་ཏེ། ཕྱག་དང་བསྐོར་བ་བྱས་ནས་བདག་རྗེས་སུ་བཟུང་བར་ཞུ་ཞེས་ཞུས་པས་གནང་སྟེ། 

༄༅། །གདམས་པ་རྣམས་བསྟན་ནས། དཔེ་རྣམས་ལུང་བསྟན་ཏེ། དུར་ཁྲོད་དེ་ཉིད་དུ་ནམ་མཁའ་ལ་འོད་ཕུང་དུ་གཤེགས་པའི་དུས་སུ། ཤྲཱི་སིདྷས། 
ཀྱེ་མ་ཀྱེ་ཧུད་ལ་སོགས་པའི་སྨྲེ་སྔགས་བཏོན་ནས། རིན་པོ་ཆེའི་གའུ་ནས་སྒོམས་ཉམས་དྲུག་པ་ཞེས་བྱ་བའི་འདས་རྗེས་བབས་སོ། །དེ་ནས་སློབ་དཔོན་ཤྲཱི་སིདྷས། རྡོ་
རྗེ་གདན་གྱི་ཕ་བོང་ནས་དཔེ་རྣམས་ཕྱུང་སྟེ། རྒྱ་ནག་པོའི་ཡུལ་བྱང་ཆུབ་ཤིང་དྲུང་དུ་བྱོན་ཏེ། གསང་བ་མཆོག་གི་དཔེ་རྣམས་ལ། ཕྱི་སྐོར་ནང་སྐོར་གསང་སྐོར། གསང་བ་
བླ་ན་མེད་པའི་སྐོར་བཞིར་ཕྱེས་ཏེ། སྐོར་དང་པོ་གསུམ་ནི། བཀྲ་ཤིས་ཁྲི་སྒོའི་ལྷ་ཁང་གི་ཀ་བ་བསམ་ལེར་སྦས། ཐ་མ་ནི་བཅད་པ་ལ། མཁའ་འགྲོ་མས་ལུང་བསྟན་
ཏེ་དེ་ཡང་དེ་ཉིད་དུ་སྦས་ནས་མི་སྣང་བར་མཛད་དེ། དུར་ཁྲོད་ཆེན་པོ་བསིལ་སྦྱིན་དུ་གཤེགས་ནས་བཞུགས་སོ། །དེའི་ཚེ་རྒྱ་གར་ནུབ་ཕྱོགས་གླང་པོ་སྒང་ཞེས་བྱ་བའི་གྲོང་
ཁྱེར་ན། ཁྱིམ་བདག་བདེ་ལྡན་འཁོར་ལོ་དང་། ཡུམ་གསལ་རིག་མ་ཞེས་བྱ་བའི་སྲས་སློབ་དཔོན་ཆེན་པོ་བི་མ་ལ་མི་ཏྲ་དང་། ཡང་རྒྱ་གར་ཀ་མ་ལའི་གྲོང་ཁྱེར་ན། 

གདོལ་པ་ཤན་ཏིང་ལག་དང་། ཡུམ་དགེ་བའི་སེམས་ལྡན་མ་གཉིས་ཀྱི་སྲས་དམ་པ་ཡེ་ཤེས་མདོ་ཞེས་བྱ་བ་གཉིས། རིག་པའི་གནས་ལྔ་ལ་མཁས་ཤིང་། རྡོ་རྗེ་གདན་དུ་
བཞུགས་པའི་ཚེ། ནུབ་ཕྱོགས་འདམ་བུའི་ཚལ་འཐུག་པོར་སྐྱོ་སངས་ལ་བྱོན་དུས། སྟེང་གི་ནམ་མཁའ་ནས་རྡོ་རྗེ་སེམས་དཔས་ལུང་བསྟན་པ། ཀྱེ་མ་རིགས་ཀྱི་བུ་
གཉིས༑ །སྐྱེ་བ་ལྔ་བརྒྱར་པཎྜི་ཏའི་ལུས་བླང་ཡང་འབྲས་བུ་མི་ཐོབ་པས། ཚེ་གཅིག་གི་གྲོལ་བར་འདོད་ན། རྒྱ་ནག་པོའི་དུར་ཁྲོད་བསིལ་སྦྱིན་དུ་སོང་ཞིག །ཅེས་
ཐོས་མ་ཐག་ཏུ་བ་མ་ལ་བྱོན་པས། ཤྲཱི་སིང་ཧ་དང་མཇལ་ནས། སྙན་རྒྱུད་ཀྱི་གདམས་པ་ཕྱི་ནང་གསང་བའི་སྐོར་རྣམས་གནང་སྟེ། སླར་རྒྱ་གར་དུ་བྱོན་པས་གྲོང་
ཁྱེར་དགའ་བྱེད་ཀྱིས་འདབས་སུ། ཡེ་ཤེས་མདོ་དང་མཇལ་དུས། སྔར་གྱི་དྲན་པ་སད་ནས། དམ་པ་དང་མཇལ་ལམ་དྲིས་པས། སངས་རྒྱས་ཀྱིས་སྤྲུལ་པ་དང་
མཇལ་ལོ་ཞེས་ལན་བཏབ་ནས། བི་མ་ལ་དུར་ཁྲོད་ཐ་ཆུང་དུ་སྤྱོད་པ་ལ་གཤེགས་སོ། །དེ་ནས་ཡེ་ཤེས་མདོ་དུར་ཁྲོད་བསིལ་སྦྱིན་དུ་བྱོན་ནས། སློབ་དཔོན་ཤྲཱི་

༄༅། །སིང་ཧ་ལ་རྗེས་སུ་བཟུང་བར་ཞུས་པས་གནང་སྟེ། སྔོན་ལ་སྙན་རྒྱུད་དང་ཕྱི་ནང་གསང་བའི་སྐོར་རྣམས་གནང་། དེ་ནས་ཡང་གསང་བླ་མེད་རྣམས་
གནང་ནས། དཔེ་རྣམས་ཀྱང་ལུང་བསྟན་ཏོ། །དེའི་ཚེ་ཤྲཱི་སིང་ཧ་འོད་ཕུང་དུ་གཤེགས་པ་ལ། ཛྙཱ་ན་སུ་ཏྲས། ཀྱེ་མ་ཀྱི་ཧུད་ལ་སོགས་པའི་སྨྲེ་སྔགས་ཕྱུང་བས། རིན་
པོ་ཆེའི་གའུ་ནས་གཟེར་བུ་བདུན་པ་བྱ་བའི་འདས་རྗེས་བབས་སོ། །དེ་ནས་ཡེ་ཤེས་མདོས་བཀྲ་ཤིས་ཁྲི་སྒོ་ནས་དཔེ་རྣམས་ཕྱུང་སྟེ། རྒྱ་གར་གྱི་དུར་ཁྲོད་ཆེན་པོ་བྷ་སིང་ཞེས་
བྱ་བར་བཞུགས་སོ། །དེའི་ཚེ་བི་ལ་མི་ཏྲ་ལ། མཁའ་འགྲོ་མ་དཔལ་གྱི་བློ་གྲོས་མས་ལུང་བསྟན་པ། ཀྱེ་མ་སྐལ་ལྡན་སྔར་བས་ཟབ་པའི་གདམས་པ་བཞེད་ན་དུར་ཁྲོད་
ཆེན་པོ་བྷ་སིང་དུ་སོང་ཞིག །ཅེས་པས་ཐོས་མ་ཐག་ཏུ་ཕྱིན་པས་ཡེ་ཤེས་མདོ་དང་མཇལ་ཏེ། རྗེས་སུ་བཟུང་བར་ཞུས་པས། གདམས་པ་ཐམས་ཅད་ཚང་བར་གནང་
ནས་འོད་ཕུང་དུ་གཤེགས་པ་ལ། ཀྱེ་མ་ཀྱི་ཧུད་ཅེས་སྨྲེ་སྔགས་ཕྱུངས་པས། རིན་པོ་ཆེའི་གའུ་ནས་བཞག་ཐབས་བཞི་པ་ཞེས་བྱ་བའི་འདས་རྗེས་བབས་སོ། །དེ་

ནས་བི་མ་ལ་ཉིད་རྒྱ་གར་ཤར་ཕྱོགས་ཀ་མ་རུ་པའི་རྒྱལ་པོ་སེང་གེ་བཟང་པོའི་མཆོད་གནས་སུ་ཉིན་པར་བཞུགས་ཤིང་མཚན་མོ་དུར་ཁྲོད་དུ་མཁའ་འགྲོ་མ་ལ་ཆོས་སྟོན་
པ་ལ། ཡང་སྤྲུལ་རྒྱ་གར་ནུབ་ཕྱོགས་བིཏྱའི་གྲོང་ཁྱེར་ན། རྒྱལ་པོ་དྷརྨ་པ་ལའི་མཆོད་གནས་སུ་བཞུགས་ཞིང་། ནུབ་མོ་དེ་ལས་དཔག་ཚད་ལྔ་བརྒྱ་འདས་པའི་བྱང་
ཕྱོགས་ནང་དུར་ཁྲོད་རབ་ཏུ་སྣང་བྱེད་ཅེས་བྱ་བར་མཁའ་འགྲོ་མ་རྣམས་ལ་ཆོས་སྟོན་ཅིང་། གྲོང་ཁྱེར་སེར་སྐྱ་ན་རྒྱལ་པོ་ཨིནྜ་བྷོ་དྷི་ཆུང་བ་ཞེས་བྱ་བའི་མཆོད་གནས་ཀྱང་མཛད་
དོ༑ །དེ་ཡན་ཆད་རིགས་འཛིན་བརྡ་བརྒྱུད་ཅེས་བྱ་སྟེ། དེ་ཡང་རིགས་ནི་རྡོ་རྗེ་འཆང་ཆེན་ཁྱད་པར་གྱི་ཡོན་ཏན་དགུ་བཅུ་རྩ་དགུ་དང་ལྡན་པའི་རིགས། འཛིན་པ་ནི་གནད་
ལ་བརྟེན་ནས་ཉམས་སུ་བླངས་པས། དེ་ཉིད་ཅི་འདྲ་བར་བྱེད་པའོ། །དེའང་སུས་འཛིན་ན་སློབ་དཔོན་ཆེན་པོ་དགའ་རབ་རྡོ་རྗེ་ལ་སོགས་པ་སྤྲུལ་པའི་སྐུ་དེ་དགེ་རྣམས་
ཀྱིས་འཛིན་པ་ལ་བྱའོ། །བརྡ་ནི་ཚིག་ཙམ་མམ་སྒྲ་ཙམ་གྱི་བརྡ་ཙམ་ལ་བརྟེན་ནས་ཆོས་ཉིད་གཏན་ལ་ཕེབ་པར་བྱེད་པས་ན་བརྡ་ཞེས་བྱའོ། །བརྒྱུད་ནི་དེ་ལ་བུའི་དོན་

༄༅། །དེ་སུ་ལ་བརྒྱུད་ན། སྤྲུལ་པ་པོ་དགའ་རབ་རྡོ་རྗེ་ལ་སོགས་པ་ལ་བརྒྱུད། ཚུལ་ལམ་ཐབས་ཇི་ལྟར་བརྒྱུད་ན། གསང་སྔགས་ཐམས་ཅད་བརྡ་
དུ་མ་ལ་བརྟེན་ནས་བརྒྱུད། དཔེ་ཇི་ལྟར་བརྒྱུད་ན། བུམ་པ་ཚད་ལྡན་ནས་ཚད་ལྡན་དུ་བཀའ་བ་ལྷག་མ་མེད་ཅིང་མ་གང་བ་མེད་པ་ལྟར་བརྒྱུད། ཅིའི་ཕྱིར་ན། མ་འོངས་
པའི་སྐལ་ལྡན་རྣམས་ལ་ངེས་པའི་དོན་གཅིག་ཆར་སྐྱེ་བའི་ཕྱིར་བརྒྱུད་དོ། །གསུམ་པ་གང་ཟག་སྙན་ཁོང་དུ་བརྒྱུད་ཚུལ་ནི། དེའི་ཚེ་བོད་ཀྱི་རྒྱལ་པོ་ཁྲི་སྲོང་ལྡེའུ་བཙན་
གྱིས་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་བཞེངས་ཏེ། སངས་རྒྱས་ཀྱི་བསྟན་པ་དར་རྒྱས་སུ་མཛད་པའི་ཚེ་ན། བླ་མཆོད་མྱང་ཏིང་འཛིན་བཟང་པོ་ཞེས་བྱ་
བ༑ ལོ་བདུན་དུ་ཞི་གནས་རྩེ་གཅིག་པའི་ཏིང་ངེ་འཛིན་ལ་གནས་ཤིང་། ཤའི་སྤྱན་གྱིས་གླིང་བཞི་དུས་གཅིག་ལ་གཟིགས་པ་དེས། རྒྱལ་པོ་ལ་བསྒྲོས་པ། རྒྱ་གར་སེར་
སྐྱ་ན་རྒྱལ་པོ་ཨིནྡྲ་བྷོ་དྷིའི་མཆོད་གནས། སློབ་དཔོན་ཆེན་པོ་བི་མ་ལ་མི་ཏྲ་ཞེས་བྱ་བ་མཁས་ཤིང་གྲུབ་པ་བརྙེས་པ་ལ། ཚེ་གཅིག་གི་སངས་རྒྱས་ཐོབ་པའི་གསང་སྔགས་

སྔར་མ་དར་བ་ཞིག་ཐུགས་ལ་བཞུགས་པར་གདའ་བས། དེ་སྤྱན་དྲང་བར་ཞུ་ཞེས་གླེང་པས། རྒྱལ་པོས་ལོ་ཙཱ་བ་གསུམ་ལ་གསེར་ཕྱེ་དང་གསེར་གྱི་པ་ཏྲ་མང་པོ་བསྐུར་ཏེ་
བརྫོངས་སོ། །ལོཙྪ་བས་ཀྱང་རྒྱ་གར་གྱི་རྒྱལ་པོ་ལ་གསེར་ཕུལ་ཏེ། པཎྜི་ཏ་བརྫོངས་བར་ཞུས་པས། ཆོས་སྟོན་གྱི་གྲལ་དུ་པཎྜི་ཏ་ལྔ་བརྒྱ་བཞུགས་པའི་དབུས་ནས། བི་
མ་ལ་བཞེངས་ཏེ། ཀཾ་ཀ་པ་རི་ཞེས་གསུངས་པ་ལ། ལོཙྪ་གསུམ་གྱིས་གོ་ལུགས་གསུམ་དུ་བྱུང་སྟེ། སྐལ་བ་དཔལ་བརྩེགས་ཀྱིས་གོ་བ་ལ། གྲུ་བོ་དག་ལ་བརྟེན་པའི་
མི༑ །མཉན་པའི་སྐྱ་བས་རྩོལ་ཕོད་ན། །མི་ཡིས་རྒྱ་མཚོའི་ཕ་རོལ་སྒྲོལ། །ཞེས་པ་དང་། ཅོག་རོ་ཀླུའི་རྒྱལ་མཚན་གྱིས། གཞུ་མོ་དག་ལ་བརྟེན་པའི་མདའ། །
སྐྱེས་བུའི་མཐེབ་མོས་རྩོལ་ཕོད་ན། །མདའ་ཡི་འབེན་ལ་སྐྱོལ་བར་འགྱུར། །ཞེས་པ་དང་། རིན་ཆེན་མཆོག་གིས། རྒྱལ་པོ་ཁྱོད་ཀྱི་གཏོང་ཕོད་ན། །ལུས་ཀྱི་
བུམ་པ་གར་འདྲིལ་བར། །སེམས་ཀྱི་ཆུ་བོ་དེ་རུ་འབོ། །ཞེས་པ་གོ། །དེ་ནས་བྱོན་དུས་རྒྱ་གར་གྱི་ཉི་མ་བོད་དུ་ནུབ་པ་དང་། རྩི་ཤིང་ནགས་ཚལ་ཐམས་ཅད་བོད་དུ་

༄༅། །མགོ་འདུད་པ་ལ་སོགས་པའི་རྨི་ལྟས་རྒྱ་གར་བ་རྣམས་ལ་འབྱུང་ངོ་། །ལོ་པཎ་རྣམས་བསམ་ཡས་སུ་ཆགས་ཕེབ་སྟེ། མངའ་བདག་རྗེ་འབངས་
ཀྱི་བས་བ་མཛད་ནས། རིན་པོ་ཆེ་སེང་གེའི་ཁྲི་གསུམ་བརྩེགས་ལ་བི་མ་ལ་བཞུགས་དུས། ཨོཾ་ཨཱཿཧཱུྃ་སྭཱ་ཧཱ་ཞེས་བརྗོད་པས། ཐམས་ཅད་ཀྱིས་མཐོང་བར་ནམ་མཁའི་
དབྱིངས་ཐམས་ཅད་རྡོ་རྗེ་དབྱིངས་ཀྱི་དཀྱིལ་འཁོར་དུ་གསལ་བ་ལས། ངོ་མཚར་སྐྱེས་ནས་མཆོད་པ་དང་བསྟོད་པ་ཆེན་པོ་བྱས་ཏེ། ཆོས་གསུང་ཞིང་བསྒྱུར་བར་ཞུས་པས། 
ཉིན་མོ་ནི་རྡོ་རྗེ་སེམས་དཔའ་སྒྱུ་འཕྲུལ་དྲ་བ་ལ་སོགས་པ། གསང་སྔགས་ཕྱི་ནང་མཚན་ཉིད་ཀྱི་ཐེག་པ་དང་བཅས་མང་དུ་གསུང་ཞིང་བསྒྱུར་ནས། མཚན་མོ་དབུ་རྩེ་
བར་ཁང་དུ་གསང་བ་མཆོག་གི་རྒྱུད་ལུང་མན་ངག་རྣམས། རྒྱལ་པོ། མ་ནེ་བཙད་པོ། མྱང་། སྐ་ཅོག་གཉིས་དང་ལྔ་ལ་གསུངས་སོ། །དེ་ནས་གདམས་པའི་གནད་
རྣམས་བསྡུས་ནས་ཟབ་མའི་པོ་ཏི་བཞི་ནི། འཆིང་ཕུ་བྲག་དམར་དགེའུ་གོང་དུ་གཏེར་དུ་སྦས་ནས། རྨ་ནི་དེ་དུས་འདས་པས་མེད་དོ། །རྒྱལ་པོ་དང་མྱོང་གཉིས་ལས་མེད་པར་འདོད་པ་ནི་བླུན་གཏམ་མོ། རྒྱ་

ནག་རི་བོ་རྩེ་ལྔ་ལ་གཤེགས་ཏེ་བསྐལ་པ་མ་ཞིག་གིས་བར་ལ་བཞུགས་པ་ཡིན་ནོ། །དེ་ནས་མྱང་གི་དབུ་རུ་ཞྭའི་ལྷ་ཁང་བཞེངས་ཏེ་སྙན་རྒྱུད་རྣམས་སྦས། བློ་གྲོས་དབང་
ཕྱུག་ལ་མཆན་དུ་གཏད་ནས། དཔེ་རྒྱུད་རྣམས་ཀ་བ་བསམ་ལེ་དང་། ཀེའུ་ཚང་དུ་སྦས་ཏེ། ལོ་བརྒྱའི་བར་དུ་མི་སྣང་བར་མཛད་ནས། དམ་ཅན་རྡོ་རྗེ་ལེགས་པ་ལ་
གཏད་དེ། ལྷ་ས་བྲག་ལྷའི་ཕུག་གི་ནམ་མཁའི་ལ་འོད་ཕུང་དུ་ལྷག་མ་མེད་པར་གཤེགས་སོ། །དེ་ནས་ལོ་བརྒྱ་སོང་བ་ན། དབུ་རུ་གཞེའི་ལྡང་མ་དགེ་མཆོག་གི་སྲས་
གནས་བརྟེན་ལྡང་བ་ལྷུན་གྱིས་རྒྱལ་མཚན་ལ་རྡོ་རྗེ་ལེགས་པས་ལུང་བསྟན་ནས། གཏེར་དཔེ་རྣམས་ཕྱུང་སྟེ། ལོ་བཅོ་ལྔ་ལོན་དུས་བཤད་རྒྱུད་བཞགས་པའི་སྣོད་ཚོལ་
དུ་བྱོན་པ་དང་། ཉང་རོའི་ཉ་ཚོངས་ཞེས་བྱ་བ་ན། ལྕེ་ཐུབ་པའི་དབང་པོའི་སྲས། ལྕེ་བཙུན་སེང་གེ་དབང་ཕྱུག་དང་གཉིས་རི་གཟར་རྒོད་པོ་ལུང་དུ་མཇལ་ཏེ། སྣོད་དང་
ལྡན་དུ་གཟིགས་ནས་ཁ་རག་ཏུ་གདམས་པ་གསུངས་པའི་དུས་བྱས་ཏེ་རྫོགས་པར་གནང་ནས། ལྡང་མ་སྐུ་གཤེགས་པའི་ཚེ། ནམ་མཁའ་འཇས་ཁེངས་པ་དང་། སྐུ་གདུང་

༄༅། །རིང་སྲེལ་དཔག་ཏུ་མེད་པ་བྱུང་ངོ་། །དེ་ནས་ལྕེ་བཙུན་གྱི་དཔེ་རྣམས་བྲིས་ཏེ། སྔར་གྱི་མ་ཕྱི་གཏེར་དཔེ་རྙིང་པ་རྣམས་གཏེར་དུ་སྦས་ནས་བཞུགས་
དུས༑ རྨི་ལམ་དུ་བི་མ་ལས་ལུང་བསྟན་པས། འཆིང་ཕུ་ནས་གཏེར་རྣམས་མཁའ་འགྲོ་མས་བྱིན་པ་བླང་སྟེ། འོ་ཡུག་ཕྱི་གོང་རྫའི་ར་བར་བཞུགས་པས། བཱཻ་མ་ལ་དངོས་
སུ་བྱོན་ནས་ཟླ་བ་ཕྱེད་དུ་དབང་ཁྲིད་གདམས་པ་ཐམས་ཅད་རྫོགས་པར་གནང་ནས་རྒྱ་ནག་ཏུ་གཤེགས་སོ། །ལྕེ་བཙུན་གྱི་ལོ་བདུན་སྒོམ་པས་ལྷག་མེད་འགྲུབ་ནས་བཞུགས་དུས་
སྤྲུལ་པའི་སྐུ་རྒྱལ་བ་ཞང་སྟོན་དང་མཇལ་ཏེ། དེའི་ཡབ་ཞང་རྡོ་རྗེ་དངོས་གྲུབ་དང་། ཡུམ་གཡུ་མོ་ཉི་རུ་ལྕམ་གཉིས་ཀྱི་སྲས་སུ་ཡར་འབྲོག་མཚོ་གླིང་དུ་འཁྲུངས་ཏེ། དགུང་
ལོ་བཅུ་གཅིག་ནས་ཉི་ཤུ་རྩ་གཅིག་གི་བར་ལ་མཁས་ཤིང་གྲུབ་པ་མཉེས་པའི་བླ་མ་དུ་མ་བརྟེན་ནས། སྡེ་སྣོད་གསུམ་དང་སྔགས་གསར་རྙིང་གི་རྒྱུད་སྡེ་དུ་མ་མཁྱེན་པར་མཛད་
ཅིང་༑ ཉོང་སྟོད་དུ་བཞུགས་དུས་སྔར་གྱི་བླ་མ་རྣམས་དང་། དཔའ་བོ་དཔའ་མོ་དང་ཐུགས་རྗེ་ཆེན་པོ་དང་། སྒྲོལ་མ་རྣམས་ཀྱི་ལུང་བསྟན་པ་ལ་བརྟེན་ནས། འོ་ཡུག་གི་

བྲག་སེང་གེ་འདྲ་བ་ནས་གཏེར་གྱི་ཁ་བྱང་བརྒྱ་རྩ་བརྒྱད་རྙེད་ནས། རིམ་པས་གཏེར་རྣམས་བཏོན་ཏེ། དགུང་ལོ་ཉི་ཤུ་རྩ་ལྔ་ལ། གྲུབ་ཐོབ་སེང་གེ་དབང་ཕྱུག་དང་མཇལ་ནས་
གསང་བ་སྙིང་ཐིག་གི་དབང་ཁྲིད་གདམས་པ་དང་བཅས་པ་རྫོགས་པར་གནང་སྟེ། གཞན་དོན་གྱིས་ཤིག་པའི་རྗེས་གནང་བྱིན་ནས་མི་སྣང་བར་གཤེགས་སོ། །དེ་ནས་དབུས་
སུ་བྱོན་དུས་བི་མ་ལ་དང་ཞལ་མཇལ་ནས་རྗེས་གནང་མཛད་དེ་མི་སྣང་བར་གྱུར་ཏོ། །རྒྱལ་བ་ཞང་སྟོན་དེ་ཉིད་ཀྱི་སྲས་ནི་མཁས་པ་ཉི་འབུམ་ཡིན་ཏེ། ཡུམ་རྒྱལ་མོ་གཡེང་གི་
ལྷུམས་སུ་བཞུགས་དུས་ཡུམ་གྱི་རྨི་ལམ་དུ་ཉི་མ་མང་པོ་དུས་གཅིག་ལ་ཤར་བ་རྨིས་པས། ཉི་མ་འབུམ་ཞེས་མཚན་གསོལ་ཏེ། དགུང་ལོ་ལྔ་ནས་དགུའི་བར་ཡབ་ཀྱིས་
གསང་བ་སྙིང་ཐིག་གི་དབང་ཁྲིད་གདམས་པ་དང་བཅས་པ་མཛད་དེ། ཡབ་དགུང་ལོ་བདུན་ཅུ་དོན་གཅིག་ཕག་ལོ་ལུག་ཟླའི་ཉི་ཤུ་གཉིས་ཀྱི་ནམ་ཕྱེད་ལ་སྐུ་མྱ་ངན་ལས་
འདས་པའི་ཚུལ་བསྟན་ཏེ། སྒྲ་དང་འཇའ་འོད་སྐུ་གདུང་རིང་སྲེལ་དཔག་ཏུ་མེད་པ་བྱོན་ཅིང་། དེར་འདུས་པ་ཐམས་ཅད་རང་བཞིན་གྱིས་བསམ་གཏན་ལ་གནས་པར་

༄༅། །གྱུར་ཏོ། །ཡབ་འདས་ནས་དགུང་ལོ་ཉི་ཤུ་ནས་སུམ་ཅུའི་བར་དུ་བླ་མ་མཁས་གྲུབ་མང་པོའི་སྤྱན་སྔར་གསང་སྔགས་གསར་རྙིང་གི་མདོ་རྒྱུད་དུ་མ་
གསན་ཅིང་མཁྱེན་པར་མཛད་དེ། ལོ་ཉི་ཤུའི་བར་ལ་སྒྲུབ་པ་ནན་ཏན་མཛད་ནས་བཞུགས་ཤིང་། ཁྱད་པར་དུ་རྫོགས་པ་ཆེན་པོའི་ཆོས་ཀྱི་བདག་པོར་སྒྲ་ཐལ་འགྱུར་
ནས་ལག་ན་རྡོ་རྗེའི་སྤྲུལ་པར་ལུང་བསྟན་ཏོ། །དགུང་ལོ་ལྔ་བཅུ་རྩ་དྲུག་གི་ཆོ་འཕྲུལ་ཟླ་བའི་ཚེས་བརྒྱད་ལ་སྐུ་གཤེགས་སོ། །སྤུར་སྦྱངས་དུས་འཇའ་འོད་སྐུ་
གདུང་རིང་སྲེལ་ལ་སོགས་པ་དཔག་ཏུ་མེད་པ་བྱོན་ཅིང་། མི་རྣམས་ངོ་མཚར་གྱིས་ལ་བཀོད་དོ། །དེ་ལྟ་བུའི་བླ་མ་དེས་ཚེ་བདག་གུ་རུ་ཇོ་འབེར་ལ་གདམས་པ་ཡོངས་སུ་
རྫོགས་པར་མཛད་དོ། །དེ་ཡང་མཁས་པ་ཉི་འབུམ་གྱི་གཅུང་པོ་ཟླ་བ་འབུམ་དང་། རྒྱལ་མོ་ཨ་ལི་གཉིས་ཀྱིས་སྲསས་འཁྲུངས་ཏེ། དགུང་ལོ་བདུན་མན་ཆད་ལྐུགས་པ་འདྲ་བ་
ཞིག་ལ། བརྒྱད་ནས་ཤེས་རབ་མེ་ལྟར་འབར་ཏེ། བཅོ་བརྒྱད་ཀྱི་བར་དུ་ཁུ་བོ་མཁས་པ་ཉི་འབུམ་ལ་ཡང་གསང་བ་བླ་མེད་ཀྱི་དབང་ཁྲིད་གདམས་པ་དང་བཅས་པ་རྫོགས་པར་

མཛད་ནས། རྒྱུད་རྣམས་ཀྱིས་བཤད་པ་དང་ཉམས་ལན་ལ་བརྩོན་པར་བཞུགས་སོ། །བཅུ་དགུ་ནས་སུམ་ཅུ་རྩ་དྲུག་གི་བར་དུ། ས་སྐྱ་ལོཙྪ་ཁྲོ་ཕུ་ལོཙྪ་ལ་སོགས་བླ་མ་
མཁས་གྲུབ་དུ་མ་ལ་གསང་སྔགས་གསར་རྙིང་གི་རྒྱུད་ལུང་མན་ངག་དུ་མ་གསན་ཅིང་མཁྱེན་པར་མཛད་དོ། །མགོན་པོ་ཚེ་དཔགས་མེད། ཐུགས་རྗེ་ཆེན་པོ་རྒྱལ་བ་རིགས་ལྔ་ལ་
སོགས་ཡི་དམ་གྱི་ལྷ་དུ་མའི་ཞལ་གཟིགས་ཤིང་ཐུགས་རྗེས་འགྲོ་བའི་དེད་དཔོན་མཛད་པ་ལ། ཡོས་ལོ་སྟོན་ཟླ་ར་བ་ལ་སྐུ་གཤེགས་ཏེ། ཞག་བདུན་དུ་འཇའི་དྲྭ་བར་འབྲེལ། སྐུ་
གདུང་ལ་ཨོཾ་ཨཿཧཱུྃ་ལ་སོགས་རིང་སྲེལ་མང་པོ་བྱོན་ཅིང་། མི་རྣམས་ངོ་མཚར་གྱི་ས་ལ་བཀོད་དོ། །དེ་ལྟ་བུའི་བླ་མ་དམ་པ་དེས་འཁྲུལ་ཞིག་ཆེན་པོ་ལ་གདམས་པ་རྫོགས་པར་
མཛད་དེ། དེའམ་གཡུ་རུ་གྲའི་གྲོང་དུ། ཡབ་བཀྲ་ཤིས་དངོས་གྲུབ་དང་། ཡུམ་དཔལ་ལེགས་གཉིས་ཀྱི་སྲས་སུ་འཁྲུངས་ཏེ། དགུང་ལོ་དགུ་ནས་རིག་པ་སད་དེ། དག་
སྣང་མོས་གུས་དཔག་ཏུ་མེད་པ་སྐྱེས་ནས་ཐ་མལ་ལ་བློ་ལྡོག །བཅ་ནས་སྣང་བུ་སྒྱུ་མར་རྟོགས་པས་སྣང་སྲིད་བླ་མར་ཤར། བཅུ་གསུམ་ལ་ཐུགས་རྗེ་ཆེན་པོས་ལུང་བསྟན་

༄༅། །གནང་༑ བཅོ་བརྒྱད་ལ་སྣང་སེམས་དབྱེར་མེད་ད་རྟོགས། ཉི་ཤུ་ནས་བླ་མ་དགེ་བའི་བཤེས་གཉེན་མཁས་གྲུབ་མང་པོ་ལ། གསང་སྔགས་གསར་རྙིང་
གི་མདོ་རྒྱུད་མན་ངག་དུ་མ་གསན་ཅིང་། ཁྱད་པར་དུ་ཆོས་བདག་གུ་རུ་ཇོ་འབེར་ལ་རྫོགས་པ་ཆེན་པོ་གསང་བ་སྙིང་ཐིག་གི་དབང་ཁྲིད་གདམས་པ་དང་བཅས་པ་མ་ལུས་པ་རྫོགས་པར་
ཞུས་ནས། སྒྲུབ་པ་ལ་ནན་ཏན་སྙིང་པོར་མཛད་ཅིང་། སྐལ་ལྡན་མང་པོ་སྨིན་གྲོལ་གྱི་ས་ལ་བཀོད་དོ། །དྲུག་ཅུ་རྩ་བཞི་ལ་གདོད་མའི་དབྱིངས་སུ་གཤེགས་སོ། །སྐུ་གདུང་
རིང་སྲེལ་དཔག་ཏུ་མེད་པ་བྱོན་ཅིང་། འགྲོ་བ་རྣམས་ངོ་མཚར་གྱི་ལམ་ལ་བཀོད། དེ་ལྟ་བུའི་བླ་མ་དམ་པ་དེས་གྲུབ་ཆེན་མེ་ལོང་རྡོ་རྗེ་ལ་གདམས་པ་རྣམས་རྫོགས་པར་མཛད་དོ། །
དེ་ཡང་སྒྲགས་ཕུར་ཡབ་རྣལ་འབྱོར་བསམ་ཡེ་དང་། ཡུམ་འབར་མ་གཉིས་ཀྱི་སྲས་སུ་འཁྲུངས་ཏེ། ལོ་དགུ་ནས་རབ་ཏུ་བྱུང་སྟེ་བཅུ་དྲུག་ལ་གནས་ལུགས་ཀྱི་དོན་རྟོགས། 
བཅུ་བདུན་ནས་ཡུལ་ཕྱོགས་ཐ་དད་པ་ཀུན་ཏུ་བྱོན་ནས་བླ་མ་མཁས་གྲུབ་མང་པོའི་ཞབས་ལ་གཏུགས་ཅིང་གསང་སྔགས་ཕྱི་ནང་ཡང་དག་པའི་ཆོས་རྣམས་ལ་ཐུགས་སྦྱོང་མཛད། 

ཁྱད་པར་དུ་འཁྲུལ་ཞིག་པ་ཆེན་པོ་ལ་ཡང་གསང་བ་ན་མེད་ཀྱི་གདམས་པ་ཡོངས་སུ་རྫོགས་པར་ཞུས་ཤིང་། ཀུན་བཟང་རྡོར་སེམས་ཐུགས་རྗེ་ཆེན་པོ་བི་ལ་ལ་སོགས་བརྒྱུད་པའི་
བླ་མ་རྣམས་དང་། ཡི་དམ་གྱི་ལྷ་མང་པོའི་ཞལ་མངོན་སུམ་དུ་གཟིགས། གནས་ཆེན་དུ་མར་སྒྲུབ་པའི་རྒྱལ་མཚན་བཙུག་ཅིང་། སྐལ་ལྡན་དུ་མ་སྨིན་གྲོལ་ལ་བཀོད། 
དགུང་ལོ་སུམ་བཅུ་སོ་བདུན་ལ་འདས་དུས་ཡིན་ཡང་། སློབ་དཔོན་ཀུན་དགས་གསོལ་བ་བཏབ་པས། དྲུག་ཅུ་རྩ་གཅིག་གི་བར་བཞུགས། དེ་ནས་ཡོས་ཀྱི་ལོའི་སྟོན་ཟླ་ཐ་
ཆུང་གི་ཐོ་རང་ཁར་ཐུགས་འཕོ་བའི་ཚུལ་བསྟན་དུས། སྒྲ་དང་འོད་ཆེན་པོ་སྣ་ལྔའི་སྣམ་བུ་དང་འོད་དྲ་བ་རིས་སུ་ཤར་ཏེ། གདུང་རུས་ལ་ཨ་དཀར་པོ་དང་གདུང་ཤ་རི་རི་རིགས་
ལྔ་བྱོན་ཞིང་། འགྲོ་བ་ཀུན་ངོ་མཚར་གྱི་གནས་ལ་བཀོད་དོ། །དེ་ལྟ་བུའི་བླ་མ་དམ་པ་ལ་རིགས་འཛིན་ཀུ་མྱ་ར་ཙས་འོད་གསལ་སྙིང་པོའི་སྐོར་རྣམས་ཡོངས་སུ་རྫོགས་པར་
ཞུས་སོ། །དེའང་གཡོ་རུ་འོན་གྱི་གྲོང་རྡལ་དུ། ཡབ་ཇོ་སྲས་བསོད་ནམས་དཔལ་དང་། ཡུམ་ཁྱི་ཟ་འབུམ་མེ་ཞེས་བྱ་བའི་སྲས་སུ་འཁྲུངས་ཏེ། ཆུང་ངུ་ནས་དད་པ་དང་

༄༅། །སྙིང་རྗེ་ཆེན་པོ་མངའ་ཞིང་། ཤེས་རབ་ཆེ་བས་ཀློག་ཡི་གེ་བསླབ་མ་དགོས་པར་མཁྱེན། ལོ་བཅུ་གཉིས་ལ་རབ་ཏུ་བྱུང་། མཁས་གྲུབ་ཨོ་རྒྱན་པ་ལ་
སོགས་པའི་བླ་མ་མཁས་བཙུན་དགེ་བའི་བཤེས་གཉེན་གྲུབ་ཐོབ་མང་པོའི་ཞབས་ལ་གཏུག་ཅིང་། གསང་སྔགས་ཕྱི་ནང་གི་རྒྱུད་སྡེ་མན་ངག་དབང་ཁྲིད་དང་བཅས་པ་དུ་མ་གསན་
ནས་ཐུགས་སུ་ཆུད་པར་མཛད། ཁྱད་པར་དུ་གྲུབ་ཐོབ་མེ་ལོང་རྡོ་རྗེ་ལ་འོད་གསལ་རྡོ་རྗེ་སྙིང་པོའི་གདམས་པ་ཡོངས་སུ་རྫོགས་པར་ཞུས། རྨི་ལམ་དུ་ཐུགས་རྗེ་ཆེན་པོ་དང་། 
ཨོ་རྒྱན་པདྨ་དང་ཞལ་མཇལ་ཞིང་ལུང་བསྟན་པ་ཡང་ཐོས། ཐོས་བསམ་གྱི་སྒྲོ་འདོག་ཆོད་པར་མཛད་ཅིང་། གངས་ཁྲོད་དང་རི་ཁྲོད་འབའ་ཞིག་ཏུ་སྒྲུབ་པ་མཛད་ཅིང་། ཀརྨ་
པ་རང་བྱུང་རྡོ་རྗེ་ལ་སོགས་པའི་སྐལ་ལྡན་དུ་མ་ལ་ཆོས་ཀྱི་འཁོར་ལོ་བསྐོར། མཐོང་ཐོས་དྲན་རེག་ཐམས་ཅད་བྱང་ཆུབ་ཀྱི་ལམ་ལ་བཀོད་པའི་ཕྲིན་ལས་བརླབས་པོ་ཆེ་མངའ་
བ་ཡིན་ནོ། །བླ་མ་དམ་པ་འདི་ནི་ལོ་བརྒྱ་བརྒྱ་ནས་བོད་དུ་བི་མ་ལའི་སྤྲུལ་པ་རེ་བྱོན་པར་ལུང་བསྟན་པའི་རྟགས་དང་མཚན་མ་ཐམས་ཅད་ཚང་བར་མངའ་སྟེ། ཤངས་ལ་སྨེ་

བ་ཨ་ཡི་རི་མོ་ཅན་མི་འགྱུར་བ་དང་། སྔགས་བདག་གཟའ་དང་དམ་ཅན་གསུམ་གྱི་འདུད་ཅིང་བསྟོད་པས་མི་དང་མི་ལབ་པ་ལྟར་ཡོད་པ་དང་། ཚད་མེད་པའི་ཐུགས་རྗེའི་
འགྲོ་བ་འདུལ་བ་དང་། མངོན་པར་ཤེས་པས་སེམས་རྒྱུད་བྱིན་གྱིས་བརླབས་པ་དང་། སྙིང་ཐིག་གི་གནད་ངེས་པ་རྣམས་སློབ་དཔོན་སོ་སོའི་བློ་སྐྱོན་ཞུགས་པ་རྣམས་སོ་
སོར་ཕྱེས་ནས་གསང་བ་བླ་མེད་ཀྱི་གྲུབ་མཐའ་གསལ་བར་མཛད་དོ། །དེ་ནས་བདུན་ཅུ་རྩ་བརྒྱད་ལུག་ལོ་སྟོན་ཟླ་འབྲིང་པོའི་ཉི་ཤུ་ལྔའི་ཉི་མ་རྩེ་ཤར་ལ་གཤེགས་ཚུལ་བསྟན་
དུས༑ སྒྲ་འོད་ཟེར་སོགས་ངོ་མཚར་གྱིས་ལྟས་དཔག་ཏུ་མེད་པ་བྱུང་བ་ལ། ཉེ་གནས་སྒོམ་དར་ལ་སོགས་དད་ལྡན་རྣམས་ཀྱིས་གསོལ་བ་བཏབ་པའི་ངོར་ཐུགས་རྗེས་
གཟིགས་ཏེ། བཞེངས་ནས་ཞལ་འཛུམ་པ་དང་བཅས་པས་ཐམས་ཅད་ལ་ཕན་པའི་གདམས་ངག་དང་ཞལ་ད་ཅི་རིགས་པ་བྱས་ཅིང་། ཚེས་བརྒྱད་ཀྱི་ཐོ་རང་ཀ་དག་གདོད་
མའི་སར་གཤེགས་སོ། །དེ་ནས་ཉི་ཤུ་ལྔ་ནས་སྤུར་བཞུས་པས། ནམ་མཁའ་དངས་པ་ལ་འོད་ཟེར་གྲངས་མེད་བྱུང་ཞིང་། དབུ་ཐོད་ལ་རིགས་ལྔའི་ཚོམ་བུ་དང་། སྙན་

༄༅། །གོང་གཡས་ན་རྗེ་བཙུན་མ་དང་། གདུང་རིགས་ལྔ་དང་རིང་སྲེལ་མང་པོ་བྱོན་ཅིང་། ངོ་མཚར་ཅན་གྱིས་སྣང་བས་སྐྱེ་དགུ་རྣམས་དད་མོས་ཀྱི་ས་ལ་བཀོད་
དོ༑ །དེ་ལྟ་བུའི་བླ་མ་དམ་པ་དེ་ལ། ཀུན་མཁྱེན་ཀློང་ཆེན་རབ་འབྱམས་ཀྱིས་འོད་གསལ་རྡོ་རྗེ་སྙིང་པོའི་ཟབ་གནད་རྣམས་ཞུས་པ་སྟེ། དེ་ཡང་གཡོ་རུ་གྲྭ་ཕུ་སྟོད་གྲོང་ཞེས་བྱ་
བ་ན། ཡབ་སློབ་དཔོན་བསྟན་པ་བསྲུང་བ་དང་། ཡུམ་འབྲོམ་ཟ་བསོད་ནམས་རྒྱན་གཉིས་ཀྱི་སྲས་སུ་འཁྲུངས་ཏེ། ཆུང་ངུའི་དུས་ནས་དད་པ་དང་སྙིང་རྗེ་ཆེ་ཞིང་། ལོ་
བདུན་ནས་ཀློག་ཤེས་ཏེ། ཕུར་པ། བདེར་འདུས། གུ་རུའི་ཕྲིན་ལས་རྣམས་ལོ་དགུ་ནས་ཁོང་དུ་ཆུང་། ལོ་བཅུ་གཉིས་ལ་མཁན་པོ་བསམ་གྲུབ་རིན་ཆེན་དང་། སློབ་དཔོན་
ཀུན་དགའ་འོད་ཟེར་ལ་རབ་ཏུ་བྱུང་སྟེ། འདུལ་བ་བསླབ་ནས་ལོ་བཅུ་བཞི་ལ་བཤད། དགུང་ལོ་བཅུ་དྲུག་ནས་སློབ་དཔོན་བཀྲ་ཤིས་རིན་པོ་ཆེ་དང་དབང་ཡེ་བ་ལ་སོགས་པའི་བླ་
མ་ཡོངས་སུ་འཛིན་པའི་དགེ་བའི་བཤེས་གཉེན་མཁས་གྲུབ་དུ་མའི་ཞབས་ལ་གཏུག་ཅིང་། ཕྱི་མཚན་ཉིད་ནང་གསང་སྔགས། གསང་བ་བླ་མེད་སྙིང་པོའི་གདམས་པ་རྒྱུད་

ལུང་མན་ངག་དང་བཅས་པ་དཔག་ཏུ་མེད་པ་གསན་ཅིང་ཐོས་བསམ་སྒོམ་གསུམ་གྱི་ཤེས་རབ་ཕྱོགས་མེད་དུ་རྒྱས་ཤིང་། ཆོས་ཕྱོགས་སུ་དཀའ་བ་མང་དུ་སྤྱད་ཅིང་། འཆིང་
ཕུ་ལ་སོགས་པའི་རི་ཁྲོད་དུ་སྒྲུབ་པ་ལ་བཞུགས་ནས། སྒྲུབ་པའི་མཆོད་པས་བླ་མ་མཉེས་པར་བྱས། ཚ་འདིའི་སྣང་ཞེན་ཆོད་ཅིང་འཁོར་འདས་རེ་དོགས་སུ་འཛིན་པའི་
གཟེབ་ལས་གྲོལ་ཏེ། གནས་ལུགས་རྫོགས་པ་ཆེན་པོའི་ལྟ་བ་དང་། ཏིང་ངེ་འཛིན་རྒྱུན་ཆགས་སུ་གནས་པས་གཞན་སྣང་ཟིལ་གྱིས་གནོན་པ། བདེ་བར་གཤེགས་པའི་
བསྟན་པ་ལ་གུས་པར་འཛིན་ཅིང་། ཐེག་པ་ཆེ་ཆུང་གི་ཚུལ་ཁོང་དུ་ཆུད་པ། རྒྱུ་མཚན་ཉིད་ཀྱི་ཐེག་པ་སྡེ་སྣོད་གསུམ་དང་། འབྲས་བུ་གསང་སྔགས་ཀྱིས་ཐེག་པ་རྒྱུད་སྡེ་
བཞིའམ་དྲུག་གི་རང་བཞིན་ལེགས་པར་རྟོགས་པ། ཐོས་བསམ་བསྒོམ་གསུམ་གྱི་རིམ་པ་ལ་ལེགས་པར་བསླབ་པ། འཆད་རྩོད་རྩོམ་པའི་གནས་ལ་དབང་འབྱོར་པ། ལྟ་
བ༑ རྟོགས་པ། ཏིང་ངེ་འཛིན་གྱི་ཡོན་ཏན་དམ་པས་རབ་ཏུ་བརྒྱན་པ། ཐེག་པའི་རྒྱལ་པོའི་ཁང་བཟང་དམ་པ་ནས། རབ་ཏུ་ཞི་བའི་ཡང་དག་འཇོག་ལ་གནས་པས། 

༄༅། །སྙིང་རྗེས་གཞན་དོན་ལ་བརྩོན་པའི་གོ་ཆ་བགོས་པ། མང་དུ་ཐོས་པའི་ཆོས་སྨྲ་བ་ཚུལ་ཁྲིམས་བློ་གྲོས་ཞེས་ཀྱང་བྱ་སྟེ། མཚན་གྱི་རྣམ་གྲངས་ཡང་མང་དུ་བྱུང་
ཞིང་༑ ཡོངས་སུ་གྲགས་པ་ནི་ཀུན་མཁྱེན་དྲི་མེད་འོད་ཟེར་ཀློང་ཆེན་རབ་འབྱམས་སུ་གྲགས་པ་འདི་ནི། ཆོས་རྒྱལ་ཁྲི་སྲོང་ལྡེའུ་བཙན་གྱི་སྲས་མོ་ལྷ་ལྕམ་པདྨ་གསལ་ ཀློང་གསལ་དྲི་
མེད༑ རྡོ་རྗེ་གཟི་བརྗིད། རྡོ་རྗེ་སེམས་དཔའ། བློ་གྲོས་མཆོག་ལྡན། ངག་གི་དབང་པོ། སྣ་ཚོགས་རང་གྲོལ། བསམ་ཡས་བ། དེ་ཉིད་འགྲོ་བའི་དོན་དུ་སྐུ་སྤྲུལ་པ་ཡིན་ཞིང་། སྒྲ་ཐལ་འགྱུར་ལ་སོགས་པ་
ནས་འོད་གསལ་སྙིང་པོའི་བསྟན་པ་འཛིན་པར་ལུང་བསྟན་པ་ཡིན་པས། བསྟན་བཅོས་ཀྱི་རིམ་པ་མང་དུ་མཛད་པ་སྟེ། ངལ་བསོ་སྐོར་གསུམ་འགྲེལ་པ་དང་བཅས་པ། མཛོད་
བདུན་ལ་སོགས་པའི་བསྟན་བཅོས་རྣམས་དང་ཡང་ཟབ་ཡིད་བཞིན་ནོར་བུ་ལ་སོགས་པ་མན་ངག་གི་ཡི་གེ་ཡང་དུ་བཀོད་པ་ནི། ཡང་དག་པའི་གདམས་པའི་གནད་རྣམ་མི་འཆུག་
ཅིང་བདེ་བླག་ཏུ་ ཐེག་མཆོག་རིན་པོ་ཆེའི་མཛོད་ཁང་ཉི་ཤུ་རྩ་ལྔ། ཚིག་དོན་མཛོད་རྡོ་རྗེའི་གནས་བཅུ་གཅིག་པ། ཆོས་དབྱིངས་མཛོད་ལེའུ་བཅུ་གསུམ་པ། གནས་ལུགས་མཛོད་གནས་བཞི་པ། གྲུབ་མཐའ་མཛོད་ལེའུ་བརྒྱད་པ། 

མན་ངག་མཛོད་དྲུག་ཚན་དུ་བྱས་པ། ཡིད་བཞིན་མཛོད་ལེའུ་ཉི་ཤུ་རྩ་གཉིས། མཁའ་འགྲོ་ཡང་ཏིག་དངོས་གྲུབ་ལྗོན་ཤིང་ཆོས་སྡེ་ལྔ་བཅུ་རྩ་བཞི་པ། བླ་མ་ཡང་ཏིག་ཡིད་བཞིན་ནོར་བུ་ཆོས་སྡེ་ལྔ་བཅུ་རྩ་གཅིག་པ། ཟབ་མོ་ཡང་ཏིག་ཆོས་སྡེ་
བཞི་བཅུ་ཞེ་བརྒྱད་པ། གཡན་ཡང་འཐོར་བུ་གསེར་གྱི་སྒྲོམ་བུ། སངས་རྒྱས་མཉམ་སྦྱོར་ཁྱུང་ཆེན་གཤོག་རྫོགས། ཡིད་བཞིན་ནོར་བུ། བདུད་རྩི་བུམ་པ། ཡང་གསར་སྙིང་ཐིག་ལ་སོགས་པའི་གྲང་མང་ངོ་། །འདི་དག་གསང་
བའི་གནས་ཀྱི་བསྟན་བཅོས་ཡིན། ཕྱི་ནང་གཉིས་ཀྱི་གནས་གཞན་ནི་གྲངས་མང་ངོ་། །རྟོགས་པར་བྱ་བའི་ཕྱིར་ཕྱི་རབས་ཀྱི་དོན་དུ་སྨོན་ལམ་རྒྱས་པར་བཏབ་སྟེ། སྐལ་ལྡན་གྱི་སྐྱེས་བུ་འགའ་ལ་འོད་
གསལ་རྡོ་རྗེ་སྙིང་པོའི་ལམ་བཟང་སྣང་བར་བྱས་ཤིང་། ཉིན་མཚན་དུ་གཞན་ཕན་བཟང་པོའི་སྨོན་ལམ་ཐུགས་རྗེའི་ཆུ་རྒྱུན་མཛད་དོ། །སྤྲུལ་པའི་སྐུ་འདི་ལྟ་བུ་ནི་ཡང་གསང་
རྡོ་རྗེའི་སྙིང་པོའི་བསྟན་པ་གསལ་བྱེད་དུ་འདུག་པས། བསྟན་བཅོས་ལ་སོགས་ལ་བལྟས་པའི་ཚེ་མིག་ནས་མཆི་མ་འཁྲུག་པར་སྣང་ངོ་། །སྤྲུལ་པའི་སྐུ་དེ་ལྟ་བུ་ཡན་ཆད་
ནི་རྫོགས་ཆེན་སྤྱིའི་ལོ་རྒྱུས་ཀུན་དང་མཚུངས་ལ། འདི་མན་ཆད་ནས་སོ་སོར་གྱེས་པ་སྟེ། འདི་ཡང་རྒྱུད་བཅུ་བདུན་གྱི་རྒྱུད་པ་ལྟར་ན། སྤྲུལ་སྐུ་དྲི་མེད་འོད་ཟེར་ནས། 

༄༅། །ཐར་གླིང་ཆོས་རྗེ། བདེ་ལེགས་རྒྱལ་མཚན། སྟག་མགོ་བྱ་བྲལ་ཆོས་རྗེ། སངས་རྒྱས་དབོན་པོ། སངས་རྒྱས་རྒྱལ་མཚན། མཁས་གྲུབ་རིན་ཆེན་གྲུབ་
པ༑ རིགས་འཛིན་གཏེར་སྟོན་ཞིག་པོ་གླིང་པ། ལྷ་རྗེ་བློ་གྲོས་བཟང་པོ། །དྲིན་ཆེན་པདྨ་རྒྱལ་མཚན། དེས་བདག་པདྨ་མ་ཏི་ལའོ།། །།མཁའ་འགྲོ་སྙིང་ཐིག་དང་བླ་མ་
ཡང་ཏིག་གི་བརྒྱུད་པ་ལྟར་ན། བདེ་ལེགས་རྒྱ་མཚོ། ཡོན་ཏན་དཔལ། སངས་རྒྱས་རིན་ཆེན། སངས་རྒྱས་རྒྱལ་མཚན། ཛ་ཡིག་པ་ཆེན་པོ། རིག་འཛིན་བསོད་ནམས་རྣམ་
རྒྱལ༑ ཨོ་རྒྱན་བསྟན་འཛིན། ཀརྨ་གུ་རུ། པདྨ་རྒྱལ་མཚན། དེས་བདག་པདྨ་མ་ཏི་ལའོ།། །།མཁའ་འགྲོ་ཡང་ཏིག་ལྟར་ན། དྲི་མེད་འོད་ཟེར་ཡན་ཆད་གོང་ལྟར་ལ། 
འཇམ་དབྱངས་ཁྱབ་གདལ་ལྷུན་གྲུབ། ཀུན་མཁྱེན་ཟླ་བ་གྲགས་པ། འཇམ་དབྱངས་འོད་ཟེར་དཔལ་ལྡན། བྲག་སྟེང་དྲུང་པ་ནམ་མཁའ། སེམས་དཔའ་དཔལ་འབྱོར་རྒྱ་མཚོ།
སྤྲུལ་སྐུ་རིན་ཆེན་ཆོས་རྡོར། ཡོངས་འཛིན་ངག་དབང་གྲགས་པ། མཁས་མཆོག་བློ་གྲོས་བཟང་པོ། །དྲིན་ཆེན་པདྨ་རྒྱལ་མཚན། དེས་བདག་པདྨ་མ་ཏི་ལའོ།། །།ལུང་

བརྒྱུད་ནི། དྲི་མེད་འོད་ཟེར་ཡན་ཆད་གོང་ལྟར་ལས། སྤྲུལ་སྐུ་དཔལ་འབྱོར་རྒྱལ་མཚན། འཇམ་དབྱངས་འོད་ཟེར་དཔལ་ལྡན། བྱང་སེམས་དཔལ་འབྱོར་རྒྱ་མཚོའོ། །སྤྲུལ་
སྐུ་རིན་ཆེན་ཆོས་རྡོར། ཡོངས་འཛིན་ངག་དབང་གྲགས་པ། ལྷ་རྗེ་བློ་གྲོས་བཟང་པོ། །རིན་ཆེན་པདྨ་རྒྱལ་མཚན། དེས་བདག་ལའོ།། །།གཉིས་པ་ཁྱད་པར་དུ་ཆོས་
འདིའི་ལོ་རྒྱུས་ལ་གསུམ་སྟེ། ཆོས་ཀྱི་བབས་ཚུལ་དང་། སངས་རྒྱས་བླ་མའི་རིམ་པ་དང་། བསྟན་པ་ཆོས་ཀྱི་དཀར་ཆགས་དང་གསུམ་ལས། དང་པོ་ལ་གསུམ་སྟེ། སློབ་
དཔོན་གང་ལ་བབས་པ་དང་། གནས་གང་དུ་བབས་པ་དང་། ཚུལ་ཇི་ལྟར་བབས་པའོ། །དང་པོ་ནི་སློབ་དཔོན་ཆེན་པོ་པདྨ་འབྱུང་གནས་ཞེས་བྱ་བ་དེ་ཉིད་ལ་བབས་པ་སྟེ། 
དེ་ཡང་སངས་རྒྱས་ཤཱཀྱ་ཐུབ་པའི་ཞིང་ཁམས་ཛམ་བུའི་གླིང་གི་རྒྱ་གང་གྱི་རྒྱལ་ཁམས་ནས་བྱོན་ཅིང་། སྣང་བ་མཐའ་ཡས་ཀྱིས་སྤྲུལ་པ་འཕགས་པ་སྤྱན་རས་གཟིགས་དབང་
ཕྱུག་གིས་འདུལ་བའི་ཞིང་ཁམས་བོད་ཁ་བ་ཅན་གྱི་རྒྱལ་ཁམས་འདུལ་བའི་དོན་དུ་པདྨ་འབྱུང་གནས་ཞེས་བྱ་བ་རང་བྱུང་དུ་བྱོན་པ་ནི། ཕྱི་ནང་གི་ཆོས་ཐམས་ཅད་མ་ལུས་པར་

༄༅། །མཁྱེན་ཅིང་། འཁོར་འདས་ཐམས་ཅད་གཟིགས་པ་སྐྱེ་རྒ་ན་འཆི་མི་མངའ་ཞིང་རྡོ་རྗེ་ལྟ་བུའི་སྐུ་བརྙེས་པ། མཐུ་སྟོབས་དང་ནུས་རྩལ་བསམ་ལས་འདས་པ། 
ཐེག་པ་གོང་འོག་ཐམས་ཅད་ཀྱི་དོན་ལ་མཁས་པ། འགྲོ་བ་རིགས་དྲུག་ལྷ་མ་སྲིན་ཐམས་ཅད་ཀྱི་སྐད་མཁྱེན་པ། སྣང་བ་མཐའ་ཡས་ཀྱི་དགོངས་པ་མངའ་བ། སྐྱེ་འགག་མེད་པའི་
དོན་ཐུགས་སུ་ཆུད་པ། སངས་རྒྱས་སྐུ་གསུམ་ལས་སྤྲུལ་པའི་སྐུ་དངོས་སུ་བྱོན་པ། སེམས་ཅན་གྱི་དོན་མཛད་པ་ལ་ཕྱོགས་རིས་མེད་པ། ཡོན་ཏན་གྱི་དགོས་འདོད་ཆར་ལྟར་
འབེབས་པ། བདེ་བར་གཤེགས་པ་ཐམས་ཅད་ཀྱི་འབྱུང་གནས་འགྲོ་བ་འདུལ་བའི་ཐབས་ལ་མཁས་པ། ཕྲིན་ལས་བདེ་བར་གཤེགས་པའི་ཐུགས་རྒྱུད་མངའ་བ། དྲེགས་པ་
ཅན་ཐམས་ཅད་ཀྱི་སྲོག་སྙིང་ཕུལ་བ། གདུག་པ་ཅན་ཐམས་ཅད་དམ་ལ་འདོགས་པ། ཨོ་རྒྱན་གྱི་གྲུབ་ཐོབ་པདྨ་འབྱུང་གནས། གཞན་ལས་ཁྱད་པར་དུ་འཕགས་པའི་བླ་
མ༑ རྒྱ་མཚོའི་གླིང་དུ་སྐུ་འཁྲུངས་ནས། ཨོ་རྒྱན་གྱི་ཡུལ་དུ་རྒྱལ་སྲིད་བཟུང་བ། རྒྱ་གར་གྱི་ཡུལ་དུ་དཀའ་བ་སྤྱད་ནས། དུར་ཁྲོད་བརྒྱད་དུ་སྤྱོད་པ་སྣ་ཚོགས་མཛད་པ། 

བོད་ཁ་བ་ཅན་གྱི་རྒྱལ་ཁམས་སུ་བྱོན་ནས་མངའ་བདག་རྒྱལ་པོའི་ཐུགས་དགོངས་སྒྲུབ་པ། བོད་ཁམས་བདེ་ལ་བཀོད་ཅིང་ཐེག་པ་ཕྱི་ནང་གི་ཆོས་ཐམས་ཅད་ཐང་མར་གདལ་བ། 
ལྷ་སྲིན་གདུག་པ་ཅན་ཐམས་ཅད་དམ་ལ་བཏགས་ཤིང་བྲལ་དུ་བཀོལ་བ་ལ་སོགས་པ་སྐུ་ཆེ་བའི་ཡོན་ཏན་བསམ་གྱིས་མི་ཁྱབ་པ་དེ་ཉིད་ལ་བབས་སོ། །གཉིས་པ་གནས་
གང་དུ་བབས་ན། ཨོ་རྒྱན་ཆེན་པོ་དེ་ཉིད་དུར་ཁྲོད་ཆེན་པོ་བསིལ་བ་ཚལ་དུ་བསམ་གཏན་ལ་གནས་པའི་ཚེ་ན་བབས་སོ། །གསུམ་པ་ཚུལ་ཇི་ལྟར་བབས་ན། ནམ་སྲོད་
ལ་བབ་པའི་དུས་སུ་དཔལ་ཀུན་ཏུ་བཟང་པོ་བྱོན་ནས། རིགས་ཀྱི་བུ་ཆོས་ཉིད་ཟབ་མོའི་དོན་ལ་གནས་པར་འདོད་ན། འདི་ལ་ལྟོས་ཤིག་གསུངས་ནས་གསེར་གྱི་གའུ་སེན་
གང་ཙམ་ཞིག་རང་བབས་སུ་གཏད་པས། དེ་ཕྱེས་པས་ཆོས་ཉིད་རང་གྲོལ་གྱི་སྐོར་མ་ལུས་པ་སྣང་ངོ་། །ནམ་གུང་ལ་བབ་པའི་དུས་སུ་དཔལ་རྡོ་རྗེ་འཆང་དངོས་སུ་བྱོན་ནས། 
རིགས་ཀྱི་བུ་བསམ་གཏན་ལ་གནས་པར་འདོད་ནས། འདི་ལ་ལྟོས་ཤིག་གསུངས་ནས་ཤེལ་གྱི་གའུ་མཛུབ་གང་པ་གཅིག་རང་བབས་སུ་བྱུང་བས་དེ་ཕྱེས་པས། དགོངས་

༄༅། །པ་རང་གྲོལ་གྱི་སྐོར་མ་ལུས་པ་སྣང་ངོ་། །ཡང་གསོལ་བ་བཏབ་པས། ནམ་ཐོ་རངས་ལ་བབ་པའི་ཚེ། དཔལ་རྡོ་རྗེ་སེམས་དཔའ་བྱོན་ནས། རིགས་
ཀྱི་བུ་ཆོས་ཉིད་གཞི་ལ་གནས་པར་འདོད་ན། འདི་ལ་ལྟོས་ཤིག་གསུང་ནས། དངུལ་གྱི་གའུ་འོད་ཁ་དོག་ལྔས་དཀྲིས་པ་ཞིག་རང་བབས་སུ་གཏད་པས། དེ་ཕྱེས་པས་ཞི་ཁྲོ་
ཡོངས་རྫོགས་ཀྱི་སྐོར་མ་ལུས་པ་སྣང་ངོ་། །ཡང་གསོལ་བ་བཏབ་པས། ནམ་ལང་ཁར་དཔལ་ཀུན་ཏུ་བཟང་པོ་ལ་རྒྱལ་བ་རིགས་ལྔས་བསྐོར་བ་ཞིག་མངོན་སུམ་དུ་བྱོན་
ནས༑ ཆོས་ཉིད་རང་གྲོལ་ལ་གནས་པར་འདོད་ན་འདི་ལ་ལྟོས་ཤིག་གསུངས་ནས། རིན་པོ་ཆེ་སྣ་ཚོགས་ལས་གྲུབ་པའི་གའུ་རང་བབས་སུ་གཏད་དོ། །དེ་ཕྱེས་པས་དོན་རང་
གསལ་གྱི་སྐོར་མ་ལུས་པ་སྣང་ངོ་། །དེ་ལྟར་དུ་ད་ལྟ་སྟོན་པའི་ཆོས་འདི་རྣམས་རྩ་བའི་གནད་ཚིག་ཆེན་པོ་ཡིན་པས་ཁྱད་པར་དུ་འཕགས། ཀུན་ཏུ་བཟང་པོའི་ཐུགས་ཀྱི་བཅུད་
ཕྱུང་པ་ཡིན། རྡོ་རྗེ་སེམས་དཔའི་གསང་བའི་མཛོད་ཕུག །དགའ་རབ་རྡོ་རྗེའི་ཐུགས་ཀྱི་ནོར་བུ། པདྨ་འབྱུང་གནས་ཀྱི་ཐུགས་ཀྱི་བཅུད་ཕྱུང་པ། ཡེ་ཤེས་ཀྱི་མཁའ་

འགྲོ་མ་རྣམས་ཀྱི་སྙིང་ཁྲག །ལོཙྪ་བ་རྣམས་ཀྱི་སྒྲ་སྐད་ཀྱི་རྣམ་དབྱེ་བྱས་པ་མ་ཡིན་པ། རྒྱ་གར་བས་ཐོབ་ན་རྒྱ་གར་བ་འཚེངས། བོད་ཀྱི་ཐོབ་ན་བོད་འཚེངས། ཆོས་འདི་
ལས་ངན་དག་པའི་ཁྲུས་ཆུ། སྡིག་སྒྲིབ་བཞར་བའི་སྤུ་གྲི། ཐར་ལམ་ཁྲིད་པའི་ལམ་མཁན། བར་དོ་བསྒྲོད་པའི་སྐྱེལ་མ། ཞིང་ཁམས་ལྟ་བའི་མེ་ལོང་། སུས་ཐོབ་
འཚེངས་བའི་ནོར་བ་ཡིན་པས། ཆོས་འདི་ལ་ཁྱད་པར་དུ་འཕགས་པ་བཅུའོ། །ཆོས་གཞན་ལ་སངས་རྒྱས་ཀྱི་ཞིང་ལ་སྨོན་ལམ་བཏབས་དགོས་པ་ཡིན། འདི་ལ་ད་ལྟ་མངོན་
སུམ་དུ་མཇལ་བས་ཁྱད་པར་འཕགས། ཆོས་གཞན་ལ་དབང་བསྐུར་ནས་ལྷ་ཡིད་སྨོན་བྱེད་པ་ཡིན། འདི་ལ་ཡི་དམ་གྱི་ལས་མངོན་སུམ་དུ་དབང་བསྐུར་བས་ཁྱད་པར་
འཕགས༑ ཆོས་གཞན་གོམ་འདྲིས་ལ་རེ་དགོས་པ་ཡིན། འདི་ལ་ལྟ་བ་མངོན་སུམ་དུ་འགྱུར་བས་ཁྱད་པར་དུ་འཕགས། གཞན་ལྷ་ཡིད་སྨོན་བྱེད་པ་ཡིན། འདིར་སངས་
རྒྱས་མངོན་སུམ་དུ་བྱོན་པས་ཁྱད་པར་དུ་འཕགས། གཞན་རང་ལུས་རྒྱལ་བའི་དཀྱིལ་འཁོར་ཡིན་ཟེར་ནས་སྨོན། འདིར་རང་ལུས་ལྷའི་དཀྱིལ་འཁོར་དུ་མངོན་སུམ་

༄༅། །དུ་གསལ་བས་ཁྱད་པར་དུ་འཕགས། གཞན་ལྷ་སྒོམ་དགོས་པ་ཡིན། འདི་ལ་མངོན་སུམ་དུ་འབྱོན་པས་ཁྱད་པར་འཕགས། གཞན་དུག་ལྔ་ཡེ་ཤེས་ལྔ་
ཟེར་ནས་ངོ་མི་ཤེས། འདིར་ཡེ་ཤེས་ལྔ་མངོན་སུམ་དུ་མཐོང་བས་ཁྱད་པར་འཕགས། གཞན་བར་དོ་ཡོད་ཟེར་ནས་སྡིག་པར་བྱེད། །འདིར་བར་དོ་ད་ལྟ་མཐོང་བས་ཁྱད་པར་དུ་
འཕགས༑ གཞན་ལོ་ཟླར་སྒོམ་དགོས། འདིར་ཞག་བདུན་ལ་ངོ་འཕྲོད་པས་ཁྱད་པར་དུ་འཕགས། གཞན་ལ་ཉིན་མཚན་གྱི་སྣང་བ་ཡོད། འདིར་འོད་གསལ་གྱི་ཞིང་ཁམས་
ཉིན་མཚན་མེད་པར་མཐོང་བས་ཁྱད་པར་དུ་འཕགས། གཞན་ལ་ཤ་ཁྲག་གི་ལུས་སུ་རིགས། འདིར་འོད་ལུས་སུ་མཐོང་བས་ཁྱད་པར་དུ་འཕགས། ཡོན་ཏན་བསམ་གྱིས་མི་
ཁྱབ་པོ། །ཆོས་འདི་ཕས་ཐོབ་ན་བུ་ལ་སྙིང་གཏམ་བཤད་པར་རིགས་སོ། །བུའི་ཐོབ་ན་མ་ལ་སྙིང་གཏམ་བཤད་པར་རིགས་སོ། །མས་ཐོབ་ན་སེམས་ཅན་ཐམས་ཅད་ལ་སྙིང་
གཏམ་སྨྲ་བར་རིགས་སོ། །ཆོས་འདི་སྐལ་ལྡན་ལས་འཕྲོ་ཅན་གྱི་འཆང་རྒྱུ་ཡིན་ནོ། །དེ་ལྟ་བུའི་ཆོས་འདི་གུ་རུ་རིན་པོ་ཆེས་རྣམ་པ་གསུམ་དུ་ཕྱེས་ཏེ། ཐེག་པའི་མཐར་ཐུག་

ཟབ་དྲག་པས་སུ་ལའང་མ་བསྟན་ནོ། །བསྐལ་པ་དུས་ཀྱི་སྙིགས་མ་ལ། ཚེ་ལ་ལོང་མེད་ལེ་ལོ་དང་བཏང་སྙོམས་ལ་ལུས་པའི་སེམས་ཅན་ལ་དགོངས་པའོ། །བོད་དུ་ལོ་
གསུམ་གསང་ནས་མངའ་བདག་ཡབ་སྲས་ལ་གནང་བའོ།། །།གཉིས་པ་སངས་རྒྱས་བླ་མའི་རིམ་པ་ནི། ཉེ་བརྒྱུད་དང་རིང་བརྒྱུད་གཉིས་ལས། ཉེ་བརྒྱུད་ནི། ཆོས་སྐུ་ཀུན་
ཏུ་བཟང་པོ། རྡོ་རྗེ་འཆང་། རྡོ་རྗེ་སེམས་དཔའ། ཨོ་རྒྱན་པདྨ། ཡེ་ཤེས་མཚོ་རྒྱལ། དུང་མཚོ་རས་པ། སངས་རྒྱས་དྲང་སྲོང་། བདེ་ཆེན་རས་པ། རྣམ་གྲོལ་བཟང་པོ།
 རྒྱ་ལ་རས་པ། རྒྱལ་མཚན་འོད་ཟེར། སངས་རྒྱས་བརྩོན་འགྲུས། སངས་རྒྱས་ཡེ་ཤེས། སངས་རྒྱས་རྒྱལ་མཚན། དགེ་འདུན་རིན་ཆེན། དག་འདུན་རྒྱལ་མཚན། རིན་ཆེན་
རྡོ་རྗེ། ངག་དབང་དྲགས་པ། བློ་གྲོས་བཟང་པོ། །པདྨ་རྒྱལ་མཚན། དེས་བདག་པདྨ་མ་ཏི་ལའོ།། །།རིང་བརྒྱུད་ནི། ཀུན་ཏུ་བཟང་པོ། རྡོ་རྗེ་འཆང་། རྡོ་རྗེ་སེམས་
དཔའ༑ དགའ་རབ་རྡོ་རྗེ། འཇམ་དཔལ་བཤེས་གཉེན། ཤྲཱི་སིང་ཧ། ཨོ་རྒྱན་ཡབ་ཡུམ། བི་མ་མི་ཏྲ། བཻ་རོ་ཙ་ན། མེ་ལོང་རྡོ་རྗེ། ཧ་རི་རྡོ་རྗེ། སངས་རྒྱས་རྡོ་རྗེ། 

༄༅། །སྐལ་བཟང་རྡོ་རྗེ། རྒྱལ་མཚན་རྒྱལ་པོ། །སངས་རྒྱས་བརྩོན་འགྲུས། རྒྱལ་མཚན་ཡེ་ཤེས། སངས་རྒྱས་རྒྱལ་མཚན། དགེ་འདུན་རིན་ཆེན། དགེ་
འདུན་རྒྱལ་མཚན། རིན་ཆེན་རྡོ་རྗེ། འགྲོ་མགོན་ངག་དབང་དྲག་པ། ལྷ་རྗེ་བློ་གྲོས་བཟང་པོ། །གར་དབང་པདྨ་རྒྱལ་མཚན། དེས་བདག་པདྨ་མ་ཏི་ལ་དབང་ཁྲིད་གདམས་པ་
ཡོངས་སུ་རྫོགས་པར་གནང་བ་ལགས་སོ།། །།གསུམ་པ་བསྟན་པ་ཆོས་ཀྱི་དཀར་ཆགས་ནི། རྫོགས་པ་ཆེན་པོ་ཡང་ཏིག་ནག་པོའི་འགྱུར་བཅོ་ལྔ་སྟེ། ཡང་ཏིག་ནག་པོ་
གསེར་གྱི་འབྲུ་གཅིག་དང་། འཇམ་དཔལ་ཡང་ཏིག་གི་རྒྱུད་དང་། ལྟ་བ་ཟང་ཐལ་ཆེན་པོའི་རྒྱུད་དང་། དགོངས་པ་སྲོག་གི་སྤུ་གྲི་དང་། སྲོག་གི་འཁོར་ལོའི་རྒྱུད་དང་། 
སྣང་བྱེད་སུ་ཏྲའི་རྒྱུད་དང་། ཀུན་ཏུ་བཟང་པོ་སྲོག་གི་འཁོར་ལོའི་རྒྱུད་དང་། འབྲས་བུ་ཡེ་གྲོལ་ཆེན་པོའི་རྒྱུད་དང་། སྲོག་གི་མཁྱེན་པ་ཐུགས་ཀྱི་སྲོག་དང་། རིག་པ་སྲོག་
གི་འཁོར་ལོའི་རྒྱུད་དང་། རིག་པ་རང་བྱུང་སྲོག་གི་གདལ་བ་སྲོག་གི་མཁྱེན་པ་དང་། ཀུན་ཏུ་བཟང་པོའི་སྲོག་ལེན་དང་། རྡོ་རྗེ་སེམས་དཔའ་སྲོག་གི་ཡང་སྙིང་དང་། ཡེ་

ཤེས་འཁོར་ལོའི་རྒྱུད་དང་། ཐིག་ལེ་ཉག་གཅིག་གི་དགོངས་པའོ། །དེ་རྣམས་ནི་ཡང་ཏིག་ནག་པོའི་འགྱུར་ལུགས་སོ། །དེ་ལྟར་ལོ་རྒྱུས་བཤད་པ་ལ་དགོས་ཆེད་གཉིས་ཏེ། 
གནས་སྐབས་སུ་རྒྱུད་པ་ལ་ཡིད་ཆེས་པས་བྱིན་བརླབས་མྱུར་དུ་འཇུག་ཅིང་། མཐར་ཐུག་ཐེ་ཚོམ་མེད་པར་གདམས་པ་ཟབ་མོ་ཉམས་སུ་བླངས་པས། མྱུར་དུ་སངས་རྒྱས་པའི་
དགོས་པ་ཡོད། དེ་ལྟར་མ་བཤད་ན་གོང་གི་ཡོན་ཏན་དེ་རྣམས་ལས་ལོག་པའི་སྐྱོན་ཡོད་དོ།། །།གཉིས་པ་ལོ་རྒྱུས་དེ་ལས་བྱུང་བའི་གདམས་པ་དངོས་ལ་གཉིས་ཏེ། 
མཚན་ཉིད་བདུན་གྱི་གདམས་པ་ལ་འཇུག་པའི་རྒྱུ་བསྟན་པ་དང་གཅིག །གདམས་པ་རང་གི་ངོ་བོ་བསྟན་པ་དང་གཉིས་ལས། དང་པོ་ནི། བླ་མའི་མཚན་ཉིད། སློབ་
མའི་མཚན་ཉིད། ཇི་ལྟར་བསྟན་པའི་མཚན་ཉིད། གྲོགས་ཀྱི་མཚན་ཉིད། ཡོ་བྱད་ཀྱི་མཚན་ཉིད། གནས་ཀྱི་མཚན་ཉིད། དུས་ཀྱི་མཚན་ཉིད་དང་བདུན་ལས། 
དང་པོ་ནི། གདམས་པ་སྟོན་པར་བྱེད་པའི་བླ་མ་ཡང་དག་པ་མཚན་ཉིད་དང་ལྡན་པ་གལ་ཆེ་སྟེ། མཚན་ཉིད་ཅི་ལྟ་བུ་ཞེ་ན། ཨ་ཏི་བཀོད་པ་ཆེན་པོ་ལས། མཁས་

༄༅། །ཤིང་བྱ་བ་བྲལ་བ་དང་། །ཆོས་ཉིད་དོན་ལྡན་ཚད་ཕེབས་དང་། །འདོད་པའི་དོན་ལ་རྨོངས་པ་མེད། །གསང་སྔགས་བླ་མའི་མཚན་ཉིད་དོ། །ཞེས་དང་། 
འཕྲ་ཐིག་ལས། མང་དུ་ཐོས་ཤིང་ང་རྒྱལ་ཞིང་། །ཚུལ་བཅོས་སྤང་ཤིང་ཆོག་ཤེས་པ། །རྒྱུད་ལ་གོམས་ཤིང་ཉམས་སུ་ལེན། །ལྟ་བ་རྟོགས་ཤིང་འཛིན་ཆགས་ཆུང་། །བྱ་བ་
ཉུང་ཞིང་བརྩོན་འགྲུས་ལྡན། །རྨོངས་པ་མེད་ཅིང་ཆོག་ཤེས་པ། །ཡང་ན་སྡོམ་པ་གསུམ་ལོ་གནས། །དཀའ་ཐུབ་ལྡན་ཞིང་མཆོག་ལ་སྦྱོར། །ནགས་ཁྲོད་བརྟེན་པའི་བླ་མའོ། །
ཞེས་གསུངས་སོ། །དེ་ལྟ་བུའི་བླ་མ་བརྟེན་པ་ལ་དགོས་ཆེད་གཉིས། གནས་སྐབས་སུ་འཁོར་བའི་འཇིགས་པ་ལས་སྐྱོབས་ཤིང་། མཐར་ཐུགས་རྒྱལ་བའི་གོ་འཕོངས་ཐོབ་
སྟེ༑ ཀློང་གསལ་ལས། མཚན་ཉིད་ལྡན་པའི་བླ་མ་ཡི། །དབང་བསྐུར་བས་ནི་སྡུག་བསྔལ་གྲོལ། །ཞེས་སོ། །གཉིས་པ་སློབ་མ་ཇི་ལྟ་བུ་ལ་གདམས་པ་བསྟན་པ་ནི། 
དེ་ཉིད་ལས། དད་ལྡན་སྙིང་རྗེ་གཏོང་ཕོད་ཆེ། །རྒྱུད་དུལ་སྡིག་འཛེམ་དབང་པོ་རྣོ། །སྐྱོ་ཤེས་སྡུག་སྲན་སྙིང་རུས་ཆེ། །དེ་ནི་གསང་སྔགས་གསང་བའི་སྣོད་ཡིན་པས། །

བདུད་རྩིའི་ཐིག་པ་སྙིང་གི་ཡང་ཞུན་འདི། །བ་ཡི་བ་མཆོག་དེ་ལ་བསྟན་པར་བྱ། །ཞེས་པས་ནང་གི་སྣོད་ལྡན་དང་། ཕྱིའི་སྣོད་ལྡན་ནི། ཡང་དེ་ཉིད་ལས། ཨེ་མ་
དད་དང་སྙིང་རྗེ་གཏང་ཕོད་ཡངས་པ་ཆེ། །དབང་པོ་རྣོ་ཞིང་ངག་འཇམ་དུལ་ཚིག་སྨྲ། །བླ་མ་ལ་གུས་ཚིག་གི་སྤྲོས་པ་ཆོད། །མ་བརྟགས་གསང་ཚིག་གཞན་དུ་རྡུལ་
ཙམ་ཡང་། །གཞན་ལ་མི་བརྗོད་ཉམས་ལེན་འདི་ལ་བརྩོན། །འདི་ནི་གསང་སྔགས་གསང་བའི་སྣོད་ཡིན་ནོ། །ཞེས་སོ། །དེ་ལྟ་བུའི་སྣོད་ལྡན་ལ་གདམས་པ་སྦྱིན་
པས༑ གནས་སྐབས་སུ་སྒྲུབ་པ་ལ་བརྩོན་ཞིང་གདམས་པ་བཀའ་མི་ཆད་པས་འཇིག་རྟེན་དུ་ཡུན་རིང་དུ་གནས་ཤིང་། མཐར་ཐུག་ཏུ་འགྲོ་བ་ཐ་དག་ཐར་པ་ཆེན་པོའི་
གྲོང་ཁྱེར་དུ་འདྲེན་པ་སྟེ། ཀློང་གསལ་ལས། གསང་སྔགས་སྙིང་པོའི་སྣོད་དུ་རུང་། །འགྲོ་བ་འདྲེན་པའི་བུ་ཆེན་མཆོག །ཅེས་སོ། །གསུམ་པ་སློབ་མ་དེས་
བླ་མ་ཇི་ལྟར་བརྟེན་པ་ནི། རྫོགས་པ་ཆེན་པོ་སེམས་ཉིད་ངལ་བསོ་ལས། རྟག་བརྟན་འཕོ་འགྱུར་མེད་པའི་དད་པ་ཡི། །དུས་རྣམས་ཀུན་ཏུ་སྐྱོ་ངལ་མེད་པར་བརྟེན། །

༄༅། །ཇི་ལྟར་ནད་པས་སྨན་པའི་རྒྱལ་པོ་དང་། །དམངས་ཀྱི་རྒྱལ་པོ་མགྲོན་པོས་བསྐྱལ་མ་དང་། །ཚོངས་པས་དེད་དཔོན་གྲུ་པས་མཉན་པ་ལྟར། །ཉོན་
མོངས་ཞི་ཕྱིར་ཉེས་ཀུན་གནོད་བྲལ་ཕྱིར། །སྐྱེ་ཤིས་འཇིགས་ཕྱིར་དོན་གཉིས་ལྷུན་གྲུབ་ཕྱིར། །སྲིད་མཚོ་བརྒལ་ཕྱིར་བླ་མ་བསྟེན་པར་བྱ། །ཞེས་སོ། །དེ་ལྟན་བསྟན་
པ་ལ་དགོས་ཆེད་གཉིས། གནས་སྐབས་སུ་བླ་མ་མཉེས་ཤིང་གསང་མཛོད་དམ་པ་གསུངས་པ་དང་། ཅི་བསམ་འགྲུབ་ཅིང་རྟོགས་པ་ཁྱད་པར་ཅན་རྒྱུད་ལ་སྐྱེ་བ་དང་། མཐར་
ཐུགས་རྫོགས་པའི་སངས་རྒྱས་འགྲུབ་སྟེ། ཐལ་འགྱུར་ལས། བརྟེན་པ་དེ་ལས་ཡོན་ཏན་ནི། །དཔག་བསམ་ཤིང་དང་ཡིད་བཞིན་ནོར། །འདོད་འཇོའི་བ་དང་འདྲ་བ་ལས། །
ཡོན་ཏན་དཔག་ཏུ་མེད་པ་ཐོབ། །ཅེས་སོ། །བཞི་པ་གྲོགས་ཇི་ལྟ་བུ་དང་འགྲོགས་པར་བསྟན་པ་ནི། ཀློང་གསལ་ལས། དམ་ཚིག་གཙང་ལྡན་དག་པའི་སྣང་བ་ཆེ། །དུག་ལྔའི་
ཤུགས་ཆུང་བློ་ལྡན་ཁོག་ཡངས་ཆེ། །ངང་རྒྱུད་རིང་ཞིང་བརྩེ་བའི་གྲོགས་དང་གྲོགས། །ཞེས་སོ། །དེ་དང་འགྲོགས་པའི་ཡོན་ཏན་ནི། གནས་སྐབས་སུ་སྒོ་གསུམ་སྒྲུབ་པ་

ལ་བརྩོན་ཞིང་ཆོས་དང་མཐུན། མཐར་ཐུག་བྱང་ཆུབ་འགྲུབ་པ་སྟེ། དེ་ཉིད་ལས། གྲོགས་མཆོག་དམ་པས་བླ་མེད་བྱང་ཆུབ་ཐོབ། །ཅེས་སོ། །ལྔ་པ་ཡོ་བྱད་ཀྱི་མཚན་
ཉིད་བསྟན་པ་ནི། ཡང་དེ་ཉིད་ལས། ཕྱག་རྟེན་མེ་ཏོག་དབང་ཡོན་གཏོར་ཚོགས་རྒྱུ། །ཉམས་ལེན་དུས་སུ་ཁམས་ཀྱི་རྟེན་སོ་འཚལ། །མཐུན་པའི་ཡོ་བྱད་ཀུན་དང་ལྡན་
པར་བྱ། །ཞེས་སོ། །དེ་ལ་དགོས་ཆེད་གཉིས། གནས་སྐབས་སུ་སློབ་དཔོན་དགྱེས་ནས་གདམས་པ་ཕུ་ཐག་ཆོད་པར་ལོན་ཞིང་། མཐར་ཐུགས་དངོས་གྲུབ་ཕུན་སུམ་
ཚོགས་པའི་དགོས་ཆེད་ཡོད་དོ། །ཡང་སྔ་མ་ལས། ཡོ་བྱེད་ཀུན་ལྡན་ཆོས་ཀྱི་དངོས་གྲུབ་འབྱུང་། །ཞེས་སོ། །དྲུག་པ་གནས་ཀྱི་མཚན་ཉིད་བསྟན་པ་ནི། ཀློང་གསལ་
ལས༑ གངས་ཁྲོད་རི་རྩེ་ལུང་སྟོང་དུར་ཁྲོད་དམ། །ཤིན་ཏུ་དབེན་པ་དངས་ཤིང་མཐོ་བའི་སར། །སྐལ་ལྡན་སྐྱེས་བུའི་ཉམས་ལེན་བྱེད་པའི་གནས། །ཞེས་སོ། །དེ་
ལ་དགོས་ཆེད་གཉིས། གནས་སྐབས་སུ་དགེ་སྦྱོར་ངང་གི་འཕེལ་ཞིང་། མཐར་ཐུགས་དབྱིངས་རིག་ལ་བརྟན་པ་མྱུར་དུ་ཐོབ་པའི་དགོས་ཆེད་ཡོད་དོ། །དེ་ཉིན་ལས། 

༄༅། །བསམ་གཏན་འཕེལ་ཞིང་བརྟན་པ་མྱུར་དུ་ཐོབ། །ཅེས་སོ། །བདུན་པ་དུས་ཀྱི་མཚན་ཉིད་བསྟན་པ་ནི། ཀློང་གསལ་ལས། དབྱར་མམ་སྟོན་དང་དགུན་
ཆུང་དཔྱིད་ཀྱིས་དུས། །ཟེར་གཉིས་དུས་ནི་མཆོག་ཏུ་བསྔགས་པའོ། །ཞེས་སོ། །དེ་ལ་དགོས་ཆེད་གཉིས། གནས་སྐབས་སུ་ངོ་སྤྲོད་མགྱོགས་ཤིང་། མཐར་ཐུགས་ཉམས་
ཀྱི་འཕེལ་ཆེ་བ་སྟེ། དེ་ཉིད་ལས། ངོ་སྤྲོད་མགྱོགས་ཤིང་ཉམས་སྣང་གོང་དུ་འཕེལ། །ཞེས་སོ། །དེ་ལྟར་མཚན་ཉིད་བདུན་པོ་དེ་དག་རྣམས་དང་མ་ལྡན་ན། གོང་གི་ཡོན་
ཏན་དེ་རྣམས་ལས་ལྡོགས་པའི་སྐྱོན་ཡོད་དོ། །གཉིས་པ་གདམས་པ་རང་གི་ངོ་བོ་བསྟན་པ་ལ་གསུམ་སྟེ། བརྩོན་འགྲུས་རབ་ཚེ་འདིར་སངས་རྒྱས་པའི་གདམས་ངག །འབྲིང་
བར་དོར་སངས་རྒྱས་པའི་གདམས་ངག །ཐ་མ་རང་བཞིན་སྤྲུལ་སྐུའི་ཞིང་ཁམས་སུ་སངས་རྒྱས་པའི་གདམས་ངག་དང་གསུམ་ལས། དང་པོ་ལའང་བཞི་སྟེ། སྔོན་འགྲོའི་
རིམ་པ་ཇི་ལྟར་བསྟན་པའི་ཚུལ། དངོས་གཞི་ཟག་མེད་ཡེ་ཤེས་རྒྱུད་ལ་བསྐྱེད་པའི་ཚུལ། རྗེས་སྣང་བ་བཞིའི་འཆར་ཚུལ། མཐའ་བརྟེན་གྱི་མན་ངག་དང་བཞི་ལས། དང་

པོ་ལའང་བཞི་ལས། ཐུན་མོངས་སྤྱིའི་སྔོན་འགྲོ། ཐུན་མོངས་མ་ཡིན་པ་རང་གི་སྔོན་འགྲོ། གནས་ལུགས་ཀྱི་ངོ་བོ་ཁྲེགས་ཆོད་གདབས་ཚུལ་དང་གསུམ་ལས། དང་པོ་ནི། 
ཀློང་གསལ་ལས། བྱམས་དང་སྙིང་རྗེ་ཆོས་སྤྱིའི་བདག །ཐེག་པ་ཆེན་པོར་འཇུག་ཕྱིར་དུ། །མི་རྟགས་སྙིང་རྗེ་བྱང་སེམས་ལ། །ཆོས་འཇུག་ཐེག་ཆེན་ལམ་དུ་འགྲོ། །ཞེས་
གསུངས་པ་འདི་ལ་གཉིས་ཏེ། བློ་ཆོས་སུ་འགྲོ་བར་བྱེད་པ་བློ་ལྡོག་རྣམ་བཞིའི་ཁྲིད་དང་། ཆོས་ལམ་དུ་འགྲོ་བར་བྱེད་པ་སྐྱབས་འགྲོ་ལ་སོགས་ཆོས་བདུན་གྱི་ཁྲིད་དོ། །དང་པོ་
ལ་བཞི་སྟེ། དལ་འབྱོར་རྙེད་པར་དཀའ་བ་ལ་བསམ་ནས་དོན་མེད་འཁོར་བའི་བྱ་བ་སྤངས་ནས་ཐར་པ་དོན་དུ་གཉེར་བའི་ཁྲིད་དང་། འཆི་བ་མི་རྟག་པ་ལ་བསམ་ནས་ལེ་ལོ་
སྙོམས་ལས་སྤངས་ཏེ་ཆོས་ལ་བརྩོན་འགྲུས་བསྐྱེད་པའི་ཁྲིད་དང་། འཁོར་བའི་སྡུག་བསྔལ་ལ་བསམ་ནས་འཇིག་རྟེན་འདིའི་བྱ་བ་སྤངས་ནས་ཕྱི་མ་དོན་དུ་གཉེར་བའི་ཁྲིད་
དང་༑ ལས་རྒྱ་འབྲས་ལ་བསམ་ནས་མི་དགེ་བ་ཐ་དག་སྤངས་ནས་ཆོས་ལ་རྩེ་གཅིག་ཏུ་འབད་པའི་ཁྲིད་དང་བཞི་ལས། དང་པོ་ནི། སློབ་དཔོན་པདྨས། དེ་ནས་བླ་

༄༅། །མས་སློབ་མ་ལ། །ཐོག་མར་དལ་འབྱོར་རྙེད་དཀའ་བསྟན། །ཞེས་པས། འདི་ལ་ལྔ་སྟེ། དལ་འབྱོར་རང་གི་ངོ་བོ་བཤད་པ་དང་། རྙེད་པ་དཀའ་
བའི་རྒྱུ་མཚན་བསྟན་པ་དང་། སངས་རྒྱས་སྒྲུབ་པའི་རྟེན་ཡིན་པས་ཁྱད་པར་དུ་འཕགས་ཚུལ་དང་། ཕྱི་ནས་ཡང་ཡང་རྙེད་པར་དཀའ་བའི་ལུང་དང་། དེ་བསྒོམ་པའི་དགོས་
ཆེད་བསྟན་པའོ། །དང་པོ་ལ་གཉིས་ཏེ། དལ་བ་བརྒྱད་དང་འབྱོར་པ་བཅུ་སྟེ། མདོ་ལས། མི་ཁོམས་བརྒྱད་སྤངས་དལ་བ་སྟེ། །ཞེས་པས། མི་ཁོམ་བརྒྱད་པོ་གང་ཞེ་
ན༑ རྫོགས་པ་ཆེན་པོ་སེམས་ཉིད་ངལ་བསོ་ལས། བདག་ནི་སེམས་དམྱལ་ཡི་དྭགས་མ་སྐྱེས་ཤིང་། །དུང་འགྲོ་ཚེ་རིང་ལྷ་དང་ཀླ་ཀློ་དང་། །ལོག་ལྟ་སངས་རྒྱས་ཀྱིས་སྟོང་
ལྐུགས་པ་སྟེ། །མི་ཁོམ་བརྒྱད་པོ་དག་ལ་རབ་འདས་ཤིང་། །ཞེས་གསུངས་པ་དང་། དེ་དག་ཅིའི་ཕྱིར་མི་ཁོམ་ཞེ་ན། དེ་ཡང་ངན་སོང་གསུམ་ནི་སྡུག་བསྔལ་གྱི་གཡེངས་
ནས་ལུས་མི་ཁོམ་ལ། ལྐུག་པ་ནི་ཚིག་དོན་བརྡ་སྤྲོད་པའི་ནུས་པ་མེད་པས་ངག་མི་ཁོམ། ཆོས་སྤྱོད་པའི་འདུ་ཤེས་མེད་པའི་ལྷ་ཚེ་རིང་པོ་དང་། འདུ་ཤེས་ཡོད་ཀྱང་སངས་

རྒྱས་ཀྱིས་སྟོངས་ཏེ་བསྟན་པའི་སྣང་བ་མེད་པ་མུན་པའི་བསྐལ་པ་ལ་སྐྱེས་པ་དང་། འཇུག་པར་འདོད་ཀྱང་འཇུག་པའི་བློ་མེད་པ་ཀླ་ཀློ་དང་། འཇུག་པའི་བློ་ཡོད་ཀྱང་སྒྲོ་
བསྐུར་གྱི་མཐར་ལྷུང་བའི་ལོག་ལྟ་ཅན་བཞི་ནི། ཡིད་མི་ཁོམ་སྟེ། དེ་དག་ལ་ཆོས་བསྒྲུབས་པའི་སྐབས་མེད་པའོ། །གཞན་ཡང་། ཀུན་མཁྱེན་རིན་པོ་ཆེའི་ཡིད་བཞིན་
་མཛོད་དུ། དུག་ལྔ་འཁྲུལ་དང་བླུན་རྨོངས་བདུད་ཀྱིས་ཟིན། །ལེ་ལོ་ཅན་དང་ལས་ངན་མཚོ་ཆེན་རྡོལ། །གཞན་དབང་འཇིགས་སྐྱོབས་ཆོས་ལྟར་བཅོམ་པ་སྟེ། །འཕྲལ་
བྱུང་རྐྱེན་གྱིས་མི་ཁོམ་རྣམ་པ་བརྒྱད། །ཐར་ལམ་ཆོས་ཀྱི་སྣོད་མིན་ཕྱིན་ཅི་ལོག །འཆིངས་བ་དམ་ལྡན་ཀུན་སྤྱོད་ཤིན་ཏུ་ངན། །འཁོར་བས་མི་སྐྲག་དད་པ་ཅུང་ཟད་
མེད༑ །མི་དགེ་སྡིག་སྤྱོད་ཆོས་ལ་སེམས་པ་མེད། །སྡོམ་དང་དམ་ཚིག་ཉམས་པ་ཞེས་བྱ་བ། །རིགས་ཆད་བློ་ཡི་མི་ཁོམ་རྣམ་པ་བརྒྱད། །ཅེས་གསུངས་སོ། །
གཉིས་པ་འབྱོར་པ་བཅུ་གང་ཞེ་ན། རང་འབྱོར་ལྔ་དང་། གཞན་འབྱོར་ལྔ་སྟེ། དང་པོ་ནི། སེམས་ཉིད་ངལ་བསོ་ལས། མིར་གྱུར་ཡུལ་དབུས་སྐྱེས་དང་དབང་པོ་

༄༅། །ཚངས༑ །ལས་མཐའ་མ་ལོག་གནས་ལ་དད་པ་སྟེ། །རང་འབྱོར་དམ་པ་ལྔ་ཡང་ཚང་གྱུར་ཅིང་། །ཞེས་པས། དེ་ལ་མིར་གྱུར་པ་ནི་མི་རྣམས་
དང་སྐལ་བ་མཉམ་པར་སྐྱེས་པ་དང་བུད་མེད་ཀྱི་དབང་པོ་དང་ལྡན་པའོ། །ཡུལ་དབུས་སུ་སྐྱེས་པ་ནི། སྐྱེས་བུ་དམ་པ་རྣམས་ལ་བསྟན་དུ་ཡོད་ཅིང་ཐེག་ཆེན་ཆོས་དར་བའི་
སར་སྐྱེས་པ། དབང་པོ་ཚང་བ་ནི། གླེན་ལྐུགས་པ་མ་ཡིན་པའོ། །གནས་ལ་དད་པ་ནི། དམ་པའི་ཆོས་ལ་དད་པ་དང་ལྡན་པའོ། །ལས་ཀྱི་མཐའ་མ་ལོག་པ་ནི། ཚེ་
འདི་ལ་མཚམས་མེད་པའི་ལས་མ་བྱས་པའོ། །གཞན་འབྱོར་ལྔ་ནི། ཡང་དེ་ཉིད་ལས། སངས་རྒྱས་བྱོན་དང་ཆོས་གསུངས་བསྟན་པ་གནས། །གནས་ཕྱིར་བཞུགས་
དང་གཞན་གྱི་སྙིང་བརྩེ་བ། །གཞན་འབྱོར་ལྔ་སྟེ་དལ་འབྱོར་བཅོ་བརྒྱད་པོ། །ཞེས་གསུངས་པས། སངས་རྒྱས་འཇིག་རྟེན་དུ་བྱོན་པ། དམ་པའི་ཆོས་བསྟན་པ། ཆོས་
བསྟན་པ་ལ་གནས་པ། ཆོས་གནས་པ་རྣམས་ཀྱི་རྗེས་སུ་འཇུག་པ། གཞན་གྱིས་ཕྱིར་སྙིང་བརྩེ་བ་ཡོད་པའོ། །གཉིས་པ་རྙེད་པར་དཀའ་བའི་རྒྱ་མཚན་བསྟན་པ་ལ་

བཞི་སྟེ། ངོ་བོའི་སྒོ་ནས་རྙེད་པར་དཀའ་བ། རྒྱུ་ཡི་སྒོ་ནས་རྙེད་པར་དཀའ་བ། དཔེའི་སྒོ་ནས་རྙེད་པར་དཀའ་བ། གྲངས་ཀྱི་སྒོ་ནས་རྙེད་པར་དཀའ་བ་དང་བཞི་ལས། 
དང་པོ་ལ་གཉིས་ཏེ། དལ་བ་རྙེད་པར་དཀའ་བ། འབྱོར་པ་རྙེད་པར་དཀའ་བ་གཉིས་ལས། དང་པོ་ནི། སྡོང་པོ་བཀོད་པ་ལས། མི་ཁོམ་བརྒྱད་ལས་བཟློག་
པའང་རྙེད་པར་དཀའ། མིར་གྱུར་པའང་རྙེད་པར་དཀའ། དལ་བ་ཕུན་སུམ་ཚོགས་པ་རྣམ་པར་དག་པའང་རྙེད་པར་དཀའོ། །ཞེས་གསུངས་སོ། །གཉིས་པ་ནི། 
རང་འབྱོར་ལྔ་རྙེད་པར་དཀའ་བ་ནི། སློབ་དཔོན་པདྨའི་ཞལ་ནས། དང་པོ་སངས་རྒྱས་ཀྱིས་བསྟན་པ་དར་བ་དང་འཛོམ་པའི་མི་ལུས་རིན་པོ་ཆེ་ཐོབ་པར་དཀོན་ནོ། །
གཉིས་པ་བསྟན་པ་འཛོམ་ནའང་ཡུལ་དབུས་སུ་སྐྱེས་པ་དཀོན་ནོ། །གསུམ་པ་དེར་སྐྱེས་ཀྱང་བསྟན་པ་དང་ཁ་ཐུག་མོར་རྟེན་དང་ལུས་ཀྱི་ཚང་བ་དཀོན་ནོ། །བཞི་པ་
རང་བཞིན་བླ་ན་མེད་པའི་གནས་ཕྱིན་ཅི་མེ་ལོག་པ་ལ་དད་པ་དཀོན་ནོ། །ལྔ་པ་གནས་སྐབས་དང་རྒྱུན་དུ་ལས་ཀྱི་མཐའ་མ་ལོག་པ་དཀོན་ནོ། །ཞེས་གསུངས་སོ། །

༄༅། །གཞན་འབྱོར་ལྔ་རྙེད་པར་དཀའ་བ་ནི། སློབ་དཔོན་པདྨས། དང་པོ་སངས་རྒྱས་འཇིག་རྟེན་དུ་བྱོན་པ་དཀའ་སྟེ། རང་རེའི་འཇིག་རྟེན་གྱི་ཁམས་
འདིར་སྔ་མ་བསྐལ་པ་བཞི་བཅུ་ཐེམ་པར་སངས་རྒྱས་མ་བྱོན། ད་བསྐལ་པ་དྲུག་ཅུར་སངས་རྒྱས་མི་བྱོན། ད་ལྟའི་བསྐལ་པ་གཅིག་པོ་འདི་ལ་ཡང་སྟོང་པ་དང་། འཇིག་པ་
དང་༑ ཆགས་པའི་བར་གྱི་བསྐལ་པ་དྲུག་ཅུ་རྩ་བཞིར་སངས་རྒྱས་བྱོན་པའི་ཐབས་མེད། གནས་པའི་བར་ཡང་ཡར་འཕེལ་ལ་སངས་རྒྱས་མི་འབྱུང་། ད་ལྟ་ཡ་ཐོག་
རིང་མོ་ཡིན་ཏེ། སྐྱེས་དགུའི་ཚེ་ལོ་གྲངས་མེད་པ་ནས་ད་ལྟ་ཡན་ཆད་སངས་རྒྱས་བཞི་ལས་མ་བྱོན། དེས་ན་སངས་རྒྱས་བྱོན་པ་དཀོན་ནོ། །གཉིས་པ་སངས་རྒྱས་
དེས་ཆོས་གསུངས་པར་དཀོན་པ་ནི། འཁོར་བ་འཇིགས་དང་གསེར་ཐུབ་ལ་སོགས་པ་སངས་རྒྱས་ནས་ལོ་མང་དུ་ཆོས་གསུངས་པའི་སྣོད་མ་གཟིགས་ནས་ཆོས་མ་
གསུང་སྟེ། ཆོས་གསུང་པ་དཀོན་ནོ། །གསུམ་པ་བསྟན་པ་ལ་གནས་པ་དཀོན་པ་ནི། བསྟན་པ་དེ་བལ་འདབ་རླུང་གིས་བསྐྱོད་པ་དང་འདྲ་བར་ཡུད་ཙམ་ཞིག་ལས་

མི་འབྱུང་བས་བསྟན་པ་ལ་གནས་པ་དཀོན་ནོ། །བཞི་པ་བསྟན་པའི་རྗེས་སུ་འཇུག་པར་དཀའ་བ་ནི། ཐེག་པ་ཆེན་པོའི་དབང་དུ་བྱས་ན། ཚེ་འཁོར་བ་འདི་ཉིད་དུ་རང་གི་
ཞི་བདེ་དོན་དུ་མི་གཉེར་བར་གཞན་དོན་འབའ་ཞིག་ཏུ་བླ་ན་མེད་པའི་ཆོས་ཀྱི་དོན་ཡིད་ལ་བྱེད་པ་ནི་སྲིད་པ་ཙམ་སྟེ། ཐེག་པ་འོག་མ་ལྟར་ན་བསླབ་པའི་ཚུལ་སྣ་རེ་ཙམ་འཛིན་
པ་ནི་ཤིན་ཏུ་ཉུང་ངོ་། །ལྔ་པ་དེ་ཡང་རྗེས་སུ་སྙིང་བརྩེ་བ་དཀོན་པ་ལ་གཉིས་ཏེ། འཆད་པ་པོ་དགེ་བའི་བཤེས་གཉེན་སྙིང་བརྩེ་བ་ནི། རྙེད་པ་དང་བཀུར་སྟིའི་ཆེད་དུ་ཆོས་
མི་འཆད་པའོ། །སྦྱིན་བདག་སྙིང་བརྩེ་བ་ནི། སྒྲུབ་པ་པོ་རྣམས་ལ་མཐུན་རྐྱེན་གྱི་འཚོ་བ་སྦྱོར་བ་དཀོན་པ་སྟེ། དེ་ལྟར་ན་གཞན་འབྱོར་ལྔ་ཤིན་ཏུ་དཀོན་ནོ། །ཞེས་
གསུངས་སོ། །མདོར་ན་མདོ་ལས། སངས་རྒྱས་འབྱུང་བ་བརྒྱ་ལ་མ་རྙེད་པར་དཀའ། །མིར་སྐྱེ་བ་ཡང་ཤིན་ཏུ་རྙེད་པར་དཀའ། །གྲོགས་པོ་གང་དག་དད་དང་ཆོས་
ཉན་པ། །འདི་འདྲ་བསྐལ་པ་བརྒྱར་ཡང་རྙེད་མི་འགྱུར། །ཞེས་སོ། །གཉིས་པ་རྒྱུའི་སྒོ་ནས་རྙེད་པར་དཀའ་བ་ནི། ངན་སོང་གསུམ་དུ་སྐྱེས་ནས་རྒྱ་དགེ་བ་དཀོན་

༄༅། །པས༑ འབྲས་བུ་མི་ལུས་དཀོན་པ་སྟེ། དཔེར་དཔྱིད་ས་བོན་དཀོན་ན་སྟོན་འབྲས་བ་དཀོན་པ་བཞིན་ནོ། །གསུམ་པ་དཔེའི་སྒོ་ནས་རྙེད་པར་དཀའ་
བ་ནི། དཔེར་ན་སྟོང་གསུམ་གྱི་སྟོང་ཆེན་པོ་ཚུན་ཆད་དུ་རྒྱ་མཚོ་ཞིག་ཏུ་གྱུར་ལ། རྒྱ་མཚོའ་དེའི་སྟེང་དུ་རྙ་ཤིང་བུ་ག་གཅིག་པ་ཞིག་ཡོད་ཅིང་དེ་ཡང་རླུང་གིས་དེད་ནས་གར་
འགྲོ་ཆ་མེད་ལ། མཚོ་དེའི་གཏིང་ན་རུ་སྦལ་མིག་མེད་པ་ཞིག་ཡོད་པ་དེ། ལོ་བརྒྱ་བརྒྱར་ལན་རེ་སྟེང་དུ་མཆོངས་པས་ལན་གཅིག་ཤིང་གི་བུ་གར་ཚུད་སྲིད་པ་ཙམ་སྟེ། 
དེ་ཡང་རྒྱ་མཚོ་དེ་ཤིན་ཏུ་ཁ་ཞེང་ཆེ་བ། ཤིང་རྟ་ཤིང་ཙམ་དེ་ཕྱོགས་གཅིག་ཏུ་མི་སྡོད་ཅིང་བུ་ག་གཅིག་ལས་མེད་པ། རུ་སྦལ་དེ་མིག་མེད་ཅིང་འབྱུང་འཇུག་ཉུང་བས་སྐམ་
པར་ཐོན་པ་དཀའ་སྟེ། དཔེ་དེ་བཞིན་དུ་འཁོར་བ་སྡུག་བསྔལ་གྱི་རྒྱ་མཚོ་འདི་རྒྱ་ཆེ་བ། རུ་སྦལ་མིག་མེད་པ་དང་འདྲ་བར་དགེ་སྡིག་བླང་དོར་འབྱེད་པའི་ཤེས་རབ་ཀྱི་མིག་
མེད་པ། རྙ་ཤིང་བུ་ག་གཅིག་པ་བཞིན་དུ་མི་ལུས་དཀོན་པ་སྟེ། ལས་ཀྱི་རླུང་གི་དེད་ཅིང་ལོ་བརྒྱ་བརྒྱ་ནས་ལན་རེ་མཚོངས་པ་བཞིན་དུ། དགེ་བ་བྱེད་པའང་བརྒྱ་ལན་

ཅིག་ལས་ཕྱིར་ཏེ། རྫོགས་པ་ཆེན་པོ་སེམས་ཉིད་ངལ་བསོ་ལས། ཇི་ལྟར་མཚོ་དབུས་གཡེང་བའི་རྙ་ཤིང་གི །བུ་གར་རུ་སྦལ་མགྲིན་ཆུད་སྲིད་པས་ཀྱང་། །མི་ཉིད་
རྙེད་དཀའ་ལྷ་མིའི་སྟོན་པས་གསུངས། །དལ་འབྱོར་རིན་ཆེན་ལུས་རྙེད་སྨོས་ཅི་དགོས། །དེ་བས་དེ་རིང་ཉིད་ནས་བརྩོན་འཚལ་ལོ། །ཞེས་པ་དང་། སྤྱོད་འཇུག་ལས། 
དེ་ཉིད་ཕྱིར་ན་བཅོམ་ལྡན་གྱིས། །རྒྱ་མཚོ་ཆེར་གཡེང་རྙ་ཤིང་གི །བུ་གར་རུ་སྦལ་མགྲིན་ཆུད་ལྟར། །མི་ཉིད་ཤིན་ཏུ་ཐོབས་དཀའ་གསུངས། །ཞེས་གསུངས་སོ། །དཔེ་
གཞན་ཡང་མདོ་ལས། དགེ་སློང་དག་མི་གང་གི་ཁབ་མིག་གྱེན་དུ་བསླང་བ་ལ། ཡུང་འབྲུ་གཏོར་ན། ཁབ་ཀྱི་བུ་གར་ཆགས་པ་རབ་ཏུ་དཀའོ། །དེ་བཞིན་དུ་དབང་པོ་
དང་ལྡན་པའི་མིར་གྱུར་པའང་དཀོན་ནོ། །ཞེས་དང་། ཡང་དེ་ཉིད་ལས། སྐྱེས་བུ་གང་ཞིག་གི་ལེགས་པར་བརྩེགས་ཤིང་ལེགས་པར་བྱུག་པའི་ངོས་ལ་སྲན་མ་
འཐོར་བར་བྱེད་ན། དེ་ལ་གཅིག་གམ་གཉིས་ཙམ་ཞིག་མི་ལྷུང་བར་ཆགས་པར་གྱུར་པ་ནི་དཀའ་བོ། །དེ་བཞིན་དུ་དལ་བ་ཕུན་སུམ་ཚོགས་པ་ཡང་རྙེད་པར་དཀའ་འོ། །

༄༅། །ཞེས་གསུངས་སོ། །བཞི་པ་གྲངས་ཀྱི་སྒོ་ནས་རྙེད་པར་དཀའ་བ་ནི། མདོ་ལས། བཅོམ་ལྡན་འདས་ལ་ཤ་རིའི་བུས་གསོལ་པ། བཅོམ་ལྡན་འདས། 
དམྱལ་བའི་ཚད་ནི་ཇི་ཙམ་ཡོད། ཡི་དྭགས་ཀྱི་ཚད་ནི་ཇི་ཙམ་ཡོད། དུད་འགྲོའི་ཚད་ནི་ཇི་ཙམ་ཡོད། ལྷ་མ་ཡིན་གྱི་ཚད་ནི་ཇི་ཙམ་ཡོད། ལྷ་མི་གཉིས་པོའི་ཚད་ནི་ཇི་
ཙམ་ཡོད། །ཅེས་གསོལ་བས། བཀའ་རྩལ་པ། དམྱལ་བའི་ཚད་ནི་སའི་རྡུལ་གྱི་གྲངས་ཙམ་ཡོད། ཡི་དྭགས་ནི་བྱེ་མའི་གྲངས་ཙམ། དུད་འགྲོ་ནི་ཆང་གི་སྦང་མ་ཙམ། 
ལྷ་མ་ཡིན་ནི་ཁ་བ་བུ་ཡུག་འཚུབ་པ་ཙམ། ལྷ་མི་གཉིས་ནི་སེན་མོའི་སྟེང་དུ་རྡུལ་ཆགས་པ་ཙམ་ཞིག་ཡོད། ཅེས་པས། དེ་ལྟར་འགྲོ་བ་གཞན་གྱི་གྲངས་ལ་ལྟས་ན་མི་
ལུས་ཐོབ་པ་ཤིན་ཏུ་དཀའ་སྟེ། སེམས་ཉིད་ངལ་བསོ་ལས། གྲོགས་དག་དལ་འབྱོར་རིན་ཆེན་སྙིང་པོའི་ལུས། །འགྲོ་དྲུག་ནང་ནས་རྙེད་པ་ཤིན་ཏུ་དཀའ། །ཇི་ལྟར་ལོང་
བས་རིན་ཆེན་གཏེར་རྙེད་ལྟར། །རབ་ཏུ་དགའ་བས་ཕན་བདེ་སྒྲུབ་པར་བྱ། །ཞེས་དང་། ཕ་དམ་པས། སྤྱིར་སེམས་ཅན་ཙམ་གྱི་ལུས་མཐོང་ན། །མི་ལུས་ཐོབ་པ་མེད་

པ་ཙམ། །དགོས་ཁ་འཐོར་བའི་ལུས་མཐོང་ན། །མི་ལུས་ཐོབ་པ་སྲིད་པ་ཙམ། །ཞེས་གསུངས་སོ། །དེ་ཡང་མི་ལུས་ཙམ་པོ་དང་། མི་ལུས་ཁྱད་པར་ཅན་དང་། མི་
ལུས་རིན་པོ་ཆེ་དང་གསུམ་ལས། རིམ་པ་བཞིན་དུ་ཀློང་ཆེན་པས་འདི་ལྟར་དུ་གསུངས་ཏེ། འདི་ལྟར་མི་ཡི་ལུས་རྙེད་ཙམ་པོ་དང་། །ཁྱད་པར་ཅན་དང་མི་ལུས་རིན་
པོ་ཆེ། །རིམ་བཞིན་དགེ་སྡིག་མི་ཤེས་ཆོས་མིན་སྤྱོད། །དབང་པོ་ཚང་ཡང་མི་ལུས་ཕལ་པ་སྟེ། །ཡུལ་དབུས་སྐྱེས་ཀྱང་མཐའ་འཁོབ་ཀླ་ཀློ་ཉིད། །བསྟན་ལ་མ་ཞུགས་
པ་དང་དགེ་སྡིག་འཆོལ། །ཚེ་འདི་གཉེར་ཞིང་འདུ་འཛིའི་རྣམ་པར་གཡེངས། །མི་སྲུན་འཕྱར་ལ་ཕྱི་མ་རྒྱང་བསྲེངས་ཏེ། །ཐར་པ་མི་གཉེར་དེ་དག་ཆོས་ཐོས་ནའང་། །མཆོག་
གི་ལུས་མིན་རང་བཞིན་བར་མ་སྟེ། །སྐབས་འགར་དགེ་བ་ཅུང་ཟད་སེམས་གཞོལ་ཞིང་། །ཕལ་ཆེན་སྡིག་པས་བློ་མིག་ཁེབས་པའི་ཕྱིར། །རྟགས་ཙམ་བཟུང་བས་
རང་གཞན་ཕན་ཅི་ཡོད། །དེ་དག་ཁྱིམ་པའམ་དགེ་སྦྱང་གཟུགས་བཟུང་རུང་། །ངན་འགྲོོ་རྣམས་ལས་ཅུང་ཟད་འཕགས་པའི་ཕྱིར། །མི་ལུས་ཁྱད་པར་ཅན་ཞེས་

༄༅། །རྒྱལ་བས་གསུངས། །རབ་མཆོག་སྐྱེ་བོ་དྲི་མེད་ཆོས་ཀྱི་སྣོད། །ཐོས་བསམ་སྙིང་པོའི་དོན་ལ་དབང་འབྱོར་ཞིང་། །རང་ཉིད་བཏུལ་ནས་གཞན་དག་དགེ་ལ་
འགོད༑ །སྒྲུབ་པའི་རི་རྒྱལ་རབ་ཏུ་མི་གཡོ་བ། །དྲང་སྲོང་རྒྱལ་མཚན་རྣམ་པ་དེ་དག་ཀུན། །ཁྱིམ་པའམ་རབ་ཏུ་བྱུང་བའི་གཟུགས་སླ་ཡིས། །མི་ལུས་རིན་ཆེན་ལགས་པར་སྟོན་
པས་གསུངས། །ཞེས་སོ། །གསུམ་པ་དལ་འབྱོར་འདི་སངས་རྒྱས་སྒྲུབ་པའི་རྟེན་ཡིན་པས་ཁྱད་པར་དུ་འཕགས་ཚུལ་ནི། སེམས་ཉིད་ངལ་བསོ་ལས། ལྷར་བཅས་འཇིག་
རྟེན་དབུས་ན་འགྲོ་བའི་གཙོ། །ཉན་རང་སྲས་ཀྱི་བསྐོར་བའི་མགོན་པོ་ཡི། །འཆི་མེད་བདུད་རྩིའི་གོ་འཕོངས་བརྙེས་པ་ཡང་། །མི་ལུས་རིན་ཆེན་མཆོག་ལས་བྱུང་བས་ན། །ལྷ་
བས་ལྷག་པའི་ལུས་ཞེས་དལ་འབྱོར་བསྔགས། །དེ་ཕྱིར་མི་ཉིད་ཐོབ་ལ་སྤྲོ་བ་བསྐྱེད། །ཅེས་གསུངས་པས། དེ་ཡང་གནས་སྐབས་ཀྱི་འབྲས་བུ་ལྷ་མིའི་དཔལ་འབྱོར་ཕུན་
སུམ་ཚོགས་པ་དང་། མཐར་ཐུག་ངེས་ལེགས་ཐེག་པ་གསུམ་གྱི་འབྲས་བུ་ཡང་མི་ལུས་ལ་བརྟེན་ནས་འགྲུབ་པར་གསུངས་ཏེ། ཡང་དེ་ཉིད་ལས། འདིར་ནི་འདྲེན་པ་མཐོང་

བ་དོན་ཡོད་ཅིང་། །ཆོས་ཐོས་པ་དང་སྒྲུབ་པའང་དོན་ཡོད་ལ། །ཚེ་འདིར་དོན་ཡོད་ཕྱིན་འབྲས་བཅས་ཀུན། །དལ་འབྱོར་རིན་ལུས་རྙེད་དེ་ཡི་ཕྱིར། །རབ་ཏུ་དགའ་བས་ཡང་
དང་ཡང་སྒོམས་ཤིག །ཅེས་དང་། ཡང་། རྣམ་པར་མི་རྟོག་བདེན་མཐོང་ཡེ་ཤེས་ས། །ལྷ་མིའི་ནང་ནས་མིར་གྱུར་རྙེད་སླ་ཞིང་། །རྡོ་རྗེ་ཐེག་པའི་ལམ་ཟབ་སྙིང་པོ་
ཡང་༑ །མི་ཡི་ལུས་རྙེད་འབྲས་བུ་གྲུབ་པར་སླ། །དེ་ཕྱིར་ཐེག་པ་ཆེ་ཆུང་ཆོས་ཀྱི་རྟེན། །དལ་འབྱོར་མི་ལུས་མཆོག་ཏུ་འཕགས་པར་གསུངས། །ཞེས་པས། དེས་ན་
རང་ཅག་རྣམས་སྔོན་ཚེ་བསོད་ནམས་དཔག་མེད་བསགས་པའི་མཐུ་ལས་མི་ལུས་ཐོབ་པ་འདི་ལ་དགའ་སྤྲོ་དང་བཅས་ནས་ཆོས་ལ་བརྩོན་པར་རིགས་སོ། །བཞི་པ་ད་རེས་
ལམ་ས་མ་ཟིན་ན་ཕྱི་ནས་རྙེད་པར་དཀའ་བའི་ལུང་ནི། སློབ་དཔོན་ཞི་བ་ལྷས། དལ་འབྱོར་འདི་ནི་ཤིན་ཏུ་རྙེད་པར་དཀའ། །སྐྱེས་བུའི་དོན་གྲུབ་ཐོབ་པར་གྱུར་པ་ལ། །
གལ་ཏེ་འདི་ལ་ཕན་པ་མ་སྒྲུབ་ན། །ཕྱི་ནས་ཡང་དག་འབྱོར་པ་ག་ལ་འགྱུར། །ཞེས་དང་། མིའི་གྲུ་ལ་བརྟེན་ནས་ནི། །སྡུག་བསྔལ་ཆུ་བ་ཆེ་ལས་སྒྲོལ། །གྲུ་འདི་

༄༅། །ཕྱི་ནས་རྙེད་དཀའ་བས། །རྨོངས་པའི་དུས་སུ་གཉིད་མ་ལོག །ཅེས་དང་། ཀློང་ཆེན་པས། གལ་ཏེ་ཚེ་འདིར་ཕན་པ་མ་སྒྲུབ་ན། །ཕྱི་ནས་བདེ་
འགྲོའི་སྒྲ་ཡང་མི་ཐོས་ཤིང་། །ངན་འགྲོར་རྒྱུན་རིང་ཡང་དང་ཡང་འཁོར་ཏེ། །སྤངས་བླང་མི་ཤེས་ལོགས་པའི་ལམ་འགྲོ་ཞིང་། །ཐོག་མཐའ་དུས་མེད་འཁོར་བར་འཁྱམ་
འཚལ་ལོ། །ཞེས་གསུངས་པས། དེས་ན་ཚེ་རབས་གཏན་གྱི་ལམ་སྣ་དུས་ད་རེས་ཟིན་པར་མ་བྱས་ན་རང་གི་རང་བསླུས་པ་ཡིན་ཏེ། ལུང་ལས་ཀྱང་། འདི་འདྲའི་དལ་བ་
རྙེད་གྱུར་ནས། །བདག་གིས་དགེ་གོམ་མ་བྱས་ན། །འདི་ལས་བསྲུངས་པ་གཞན་མེད་ཅིང་། །འདི་ལས་རྨོངས་པའང་གཞན་མེད་དོ། །ཞེས་དང་། ངལ་བསོ་ལས། གང་
ཞིག་མིར་གྱུར་དགེ་གོམ་མི་བྱེད་ན། །དེ་ལས་བློ་གྲོས་བླུན་པ་གཞན་མེད་དེ། །རིན་ཆེན་གླིང་ནས་སྟོང་ལོག་བྱེད་པ་བཞིན། །དལ་འབྱོར་དོན་མེད་ཆུད་གསོན་བྱེད་པར་ཟད། །
དེ་བས་རྟག་ཏུ་ཞི་བའི་ཆོས་མཛོད་ཅིག །ཅེས་དང་། ཡང་དེ་ཉིད་ལས། འཁོར་བའི་ཆུ་གཏེར་ཕ་མཐའ་ཡས་འདི་ལ། །རིན་ཆེན་གྲུ་བོ་ཐོབ་དུས་མ་བརྒལ་ན། །གཏན་

དུ་ཉོན་མོངས་སྡུག་བསྔལ་རྦ་ཀླུང་དུ། །རབ་ཏུ་འཁྲུག་ཚེ་བདག་གིས་ཇི་ལྟར་བྱ། །ཞེས་དང་། ཡང་། དེ་བས་ད་ལྟ་རང་དབང་ཡོད་དུས་འདིར། །ལེགས་པའི་ལམ་ལ་
མཐུན་པའི་རྟེན་འབྲེལ་གྱི། །དགེ་ཆོས་མི་བཟད་ཚོགས་གཉིས་བསྟེན་བྱས་ཏེ། །སྲིད་པའི་གྲོང་ལས་རབ་ཏུ་འདའ་བར་མཛོད། །ཅེས་དང་། དམ་པ་ཀུན་དགས། ད་
རེས་འདི་ལ་ལྡོག་སྣ་འདྲེད་གྱུར་ན། །ཕྱིས་ནས་མི་ལུས་དཀའ་བོ་དིང་རི་པ། །ཞེས་དང་། ཕ་དམ་པས། དལ་འབྱོར་མི་ལུས་རིན་ཆེན་གླིང་དང་འདྲ། །མདོ་མེད་
སྟོང་ལོག་མ་བྱེད་དིང་རི་པ། །ཞེས་གསུངས་པའི་དོན་ཡིད་ལ་དྲན་པར་བྱ་ཞིང་། ངག་ནས་འདི་སྐད་བརྗོད་དོ། །ཀྱེ་མ་ད་ལྟ་མ་ཉིད་ཐོབ་དུས་འདིར། །ད་རེས་སྙིང་
ནས་ལྷ་ཆོས་མ་སྒྲུབ་ན། །དེ་ནས་བདེ་འགྲོའི་སྒྲ་ཡང་མི་ཐོས་པས། །དེ་བས་མྱུར་དུ་དགེ་ལ་བརྩོན་པར་བྱ། །ཞེས་ཚིག་དོན་མཐུན་པར་ཡང་ཡང་བསམ་པར་བྱའོ། །
ལྔ་པ་དེ་ལྟར་བསྒོམ་པའི་དགོས་ཆེད་ལ་གཉིས་ཏེ། གནས་སྐབས་སུ་དལ་འབྱོར་དོན་མེད་ཆུད་གསོན་དུ་མི་བྱེད་པར་སྤྲོ་བ་དང་བཅས་ནས་ཆོས་ལ་འཇུག་པའི་

༄༅། །རྒྱུ་བྱེད་ཅིང་། མཐར་ཐུག་ཐར་པའི་ལམ་སྣ་ཟིན་ཅིང་དལ་འབྱོར་དོན་ཡོད་པའི་དགོས་པ་ཡོད་དོ། །དེ་སྐད་དུའང་ངལ་བསོ་ལས། ཇི་ལྟར་
འཕོངས་པས་ནོར་མཆོག་རྙེད་པ་ལྟར། །རྨི་ལམ་ཉིད་ཅེས་ངོགས་དང་འཇིགས་བཞིན་དུ། དགའ་ཞིང་སྤྲོ་བས་དལ་འབྱོར་བསམ་པར་བྱ། །འདི་ཕྱི་ཕན་བདེ་དམ་པའི་
ཆོས་འགྲུབ་པོ། །ཞེས་དང་། ཡིད་བཞིན་མཛོད་ལས། དེ་ཡི་ཕན་ཡོན་ཚེ་འདི་བློས་ཐོངས་ཤིག །ཕྱི་མ་དོན་གཉེར་བརྩོན་འགྲུས་མེ་བཞིན་འབར། །དལ་ཁོམ་མེད་པར་
དགེ་བས་དུས་འདའ་ཞིང་། །མྱུར་དུ་སྲིད་གསུམ་རྒྱ་མཚོའི་ཕ་རོལ་འགྲོ། །ཞེས་སོ།། །།གཉིས་པ་འཆི་བ་མི་རྟག་པ་བསམ་ནས་ལེ་ལོ་དང་སྙོམས་ལས་སྤངས་
ནས་ཆོས་ལ་བརྩོན་འགྲུས་བསྐྱེད་པའི་ཁྲིད་ལ་བཞི་སྟེ། སྣོད་བཅུད་མི་རྟག་པའི་རང་བཞིན་ཕྱིར་བསྟན་པ་དང་། མི་རྟག་ངེས་པར་དགུ་ཕྲུག་གི་སྒོ་ནས་བྱེ་བྲག་ཏུ་བསྒོམ་པ་
དང་༑ གཞན་ཡང་བསོད་ནམས་དཔག་ཏུ་མེད་པ་ལས་གྲུབ་པ་རྣམས་ཀྱང་མི་རྟགས་ན་རང་ལ་སྨོས་ཅི་དགོས་པར་བསྟན་པ་དང་། དེ་བསྒོམས་པའི་དགོས་ཆེད་བསྟན་

པའོ༑ །དང་པོ་ནི། རྫོགས་པ་ཆེན་པོ་སེམས་ཉིད་ངལ་བསོ་ལས། དེ་ལྟར་རྙེད་དཀའི་དལ་བ་ཐོབ་གྱུར་ཀྱང་། །སྐད་ཅིག་མི་རྟག་འཇིག་པའི་རང་བཞིན་ཏེ། །རྣམ་
པར་བརྟགས་ན་སྙིང་པོ་འགའ་མེད་ལ། །ལྦུ་བ་རྡོལ་འདྲ་ཡིད་བརྟེན་མི་རུང་བས། །ཉིན་མཚན་ཀུན་ཏུ་ངེས་པར་འཆི་བ་བསམ། །ཞེས་པས། དེ་ཡང་ཕྱི་སྣོད་ཀྱི་འཇིག་རྟེན་
འདི་དག་སྲ་ཞིང་ཁྲོག་པ་ལྟར་སྣང་ཡང་མི་རྟག་སྟེ་བསྐལ་པ་འཇིག་ཆགས་སྟོང་གནས་བཞིས་འགྱུར་ཏེ། གུ་རུ་རིན་པོ་ཆེའི་ལམ་རིམ་དུ། ཀྱེ་མ་སྣང་སྲིད་སྣང་བའི་དངོས་པོ་
འདི་གང་ཞིག །མི་བརྟེན་འགྱུར་བའི་ཆོས་ཅན་ཡ་རེ་ཆ། །ས་ཆུ་མེ་རླུང་ནམ་མཁའ་ལ་སོགས་པ། །འབྱུང་བའི་དུས་ཁང་སྣོད་ཀྱི་འཇིག་རྟེན་འདི། །གྲངས་མང་བཀོད་
མཛེས་ལྟར་སྣང་སྲ་བརྟན་ཀྱང་། །ཆགས་འཇིག་གནས་སྟོང་དར་གུད་སྣ་ཚོགས་ལས། །ཕྲ་རབ་རྡུལ་འཐོར་རྦ་ཀླུང་འཁྲུགས་པ་བཞིན། །བསྐྱོད་ཅིང་མི་རྟག་འགྱུར་བ་ཡ་
རེ་ཆ། །ཞེས་དང་། ངལ་བསོ་ལས། སྣོད་བཅུད་མི་རྟག་སྲིད་པ་ཆགས་འཇིག་གིས། །མེ་བདུན་ཆུ་གཅིག་རླུང་གིས་འཐོར་བའི་ཚེ། །འཁོར་ཡུག་རྒྱ་མཚོའི་གླིང་

༄༅། །དང་རིས་བསྐོར་བའི། །ལྷུན་པོ་རིན་ཆེན་བཞི་ཡང་མི་རྟག་ཅིང་། །ཐམས་ཅད་ནམ་མཁའ་གཅིག་ཏུ་གྱུར་པའི་སྐབས། །ངེས་པར་བསམས་ཏེ་སྙིང་ནས་
ཆོས་མཛོད་ཅིག །ཅེས་སོ། །ནང་བཅུད་ཀྱི་སེམས་ཅན་རྣམས་ཀྱང་མི་རྟག་སྟེ་སྐྱེ་རྒ་ན་འཆི་བཞིའི་འགྱུར་བ་སྟེ། པདྨས་ལམ་རིམ་དུ། སྣོད་ཀྱི་འཇིག་རྟེན་དེ་ལྟར་མི་རྟག་ན། །
བཅུད་ཀྱི་སེམས་ཅན་དེ་བས་སྨོས་ཅི་དགོས། །སྐྱེ་རྒ་ན་འཆི་ཆུ་བོའི་གཉེར་མ་བཞིན། །འགྱུར་བའི་མཐའ་ཅན་སྙིང་པོ་མེད་ལ་གཟིགས། །ཞེས་སོ། །གཞན་ཡང་ལོ་མི་རྟག་
སྟེ་དབྱར་དགུན་སྟོན་དཔྱིད་བཞིའི་འགྱུར། ཟླ་བ་མི་རྟག་དཀར་ནག་གཉིས་ཀྱིས་འགྱུར། ཞག་མི་རྟག་ཉིན་མཚན་གཉིས་ཀྱིས་འགྱུར་ཏེ། པདྨས། དབྱར་རྒུན་སྟོན་དཔྱིད་ནམ་
སླ་དུས་མི་རྟག །སྐྱོ་ཤས་གཏིང་ནས་སྐྱེ་བར་བྱིན་གྱིས་རློབས། །ན་ཉིང་ད་ལོ་ནམ་སླའི་སྟོད་སྨད་དང་། །ཞག་དང་ཉིན་མཚན་སྐད་ཅིག་དུས་མི་རྟག །ཅེས་སོ། །གཞན་ཡང་། 
བསགས་པ་མི་རྟག་འཛད། བརྩེགས་པ་མི་རྟགས་འགྱེལ། འཕྲད་པ་མི་རྟག་བྱེར། སྐྱེས་པ་མི་རྟག་འཆི་བ་སྟེ། ཚོམ་ལས། བསག་པ་ཀུན་གྱི་མཐར་འཛད་ཅིང་། །

བསླང་བའི་ཐ་མ་འགྱེལ་བར་འགྱུར། །འཕྲད་པའི་ཐ་ནི་བྲལ་བ་སྟེ། །གསོན་པོའི་མཐའ་ནི་འཆི་བར་འགྱུར། །ཞེས་སོ། །གཉིས་པ་མི་རྟག་ངེས་པར་དགུ་ཕྲུག་གི་སྒོ་ནས་བྱེ་
བྲག་ཏུ་བསྒོམ་པ་ནི། སློབ་དཔོན་པདྨས། ཆོས་ལ་བརྩོན་འགྲུས་བསྐྱེད་པའི་ཕྱིར། །འཆི་བ་དང་ནི་མི་རྟག་སྒོམ། །དང་པོ་འཆི་བ་ངེས་པ་གསུམ། །སྐྱེས་མཐར་འཆི་བར་
བར་འདུག་པ་དང་། །ཕུང་པོ་འདུས་བྱས་ཡིན་པ་དང་། །ཉིན་མཚན་སྡོད་པ་མེད་པས་སོ། །ཞེས་གསུངས་པས། དང་པོ་འཆི་ངེས་པ་ལ་རྒྱ་མཚན་གསུམ་སྟེ། དང་པོ་ནི། 
སྐྱེས་པའི་མཐར་འཆི་བ་ལས་མ་འདས་ཏེ། སྔར་འཇིག་རྟེན་འདི་ན་གང་སྐྱེས་པ་ལ་མ་ཤི་བར་ལུས་པ་གཅིག་ཀྱང་མེད། ད་ལྟ་འཇིག་རྟེན་ན་ཡོད་པ་རྣམས་ལོ་བརྒྱའི་
ནང་དུ་འཆི་ངེས་ན། ཕྱིས་སྐྱེ་བ་རྣམས་འཆི་བ་ལ་སྨོས་ཅི་འཚལ། །སེམས་ཉིད་ངལ་བསོ་ལས། ཇི་ལྟར་འཇིག་རྟེན་སྔ་ཕྱིའི་རྒྱུད་སོམ་དང་། །སྔ་རབས་སྐྱེ་བོ་དཔག་
མེད་འདས་གྱུར་ཅིང་། །ད་ལྟའི་ས་སྟེང་འགྲོ་བ་ཕལ་ཆེར་ཡང་། །ལོ་བརྒྱའི་ནང་དུ་ངེས་པར་མི་རྟག་ན། །མ་འོངས་རྣམས་ཀྱང་ཚུལ་དེའི་རྗེས་སུ་འགྲོ། །རྒན་རབས་

༄༅། །གཞོན་རབས་སྐལ་མཉམ་འདས་ལ་ལྟོས། །བདག་ཀྱང་རང་བཞིན་དེ་ལས་མ་འདས་པས། །ངེས་པར་འཆི་བ་བསམ་ནས་ཆོས་མཛོད་ཅིག །ཅེས་
དང་༑ སློབ་དཔོན་ཆེན་པོ་རྟ་དབྱངས་ཀྱི་ཞལ་ནས། སའམ་འཇིག་རྟེན་མཐོ་རིས་ན། །སྐྱེས་ནས་ལ་ལ་མ་ཤི་བ། །འགའ་ཞིག་ཁྱོད་ཀྱིས་མཐོང་བའམ། །འོན་ཏེ་ཐོས་
སམ་ཐེ་ཚོམ་ཟ། །ཞེས་སོ། །གཉིས་པ་ཕུང་པོ་འདུས་བྱས་ཡིན་པས་ཀྱང་འཆི་ངེས་ཏེ། ཚོམ་ལས། ཀྱེ་མ་འདུས་བྱས་མི་རྟག་སྟེ། །སྐྱེ་ཞིང་འཇིག་པའི་ཆོས་ཅན་ཡིན། །
ཞེས་དང་། མདོ་ལས། འདུས་བྱས་རྟག་པར་གྱུར་པ་ནི། །གནས་ནི་གང་ནའང་མི་རྙེད་དེ། །འདུས་བྱས་ཐམས་ཅད་མི་རྟག་གིས། །མྱ་ངན་མ་བྱེད་ཀུན་དགའ་བོ། །
ཞེས་དང་། སེམས་ཉིད་ངལ་བསོ་ལས། འབྱུང་བཞི་འདུས་པའི་ལྡིང་ཁང་སེམས་པ་ཅན། །གཡོ་བའི་ཀུན་རྟོག་སྐྱེ་བོས་བརྒྱན་པ་ཡང་། །རྐྱེན་ལས་སྐྱེས་ཕྱིར་
འདུས་བྱས་འཇིག་པའི་ཆོས། །གྲོང་ཁྱེར་རྙིང་པ་བཞིན་དུ་མི་རྟག་གི། །མྱུར་བ་ཉིད་དུ་དམ་པའི་ཆོས་མཛོད་ཅིག །ཅེས་སོ། །གསུམ་པ་ཚེ་སྐད་ཅིག་ཀྱང་མི་སྡོད་པས་ཀྱང་

འཆི་ངེས་ཏེ། སྤྱོད་འཇུག་ལས། ཉིན་མཚན་སྡོད་པ་ཡང་མེད་པར། །ཚེ་འདི་རྟག་ཏུ་གོད་གྱུར་ཅིང་། །སྣོན་པ་གུད་ན་ཡོད་མིན་ན། །བདག་ལྟ་འཆི་བར་ཅིས་མི་འགྱུར། །
ཅེས་དང་། འདུས་པ་རིན་པོ་ཆེའི་རྟོག་ལས་ཀྱང་། གྲོགས་དག་ཚེ་འདི་མྱུར་འགྲོ་སྟེ། །རི་གཟར་ཆུ་དྲག་མགྱོགས་འདྲ་ན། །བྱིས་པའི་སྐྱེ་བོས་མི་ཤེས་ཏེ། །མི་མཁས་
འདོད་པའི་གྲགས་པས་མྱོས། །ཞེས་དང་། ལྗོན་ཤིང་གི་མདོ་ལས། གསོད་སར་ཁྲིད་པའི་བཙོན་བཞིན་དུ། །གོམ་རེ་བོར་ཞིང་འཆི་དང་ཉེ། །ཞེས་དང་། ངལ་བསོ་
ལས་ཀྱང་། འཚེ་བ་མེད་ཀྱང་སྐྱེས་བུའི་ཚེ་འགྲོ་སྟེ། །ཉིན་མཚན་སྐད་ཅིག་ཐོང་ཞིག་འགྱུར་བས་ཀྱང་། །འཆི་བདག་གནས་སུ་ཉེ་བར་གྱུར་པ་ནི། །འབབ་ཆུའི་ཚོགས་
རྣམས་རྒྱ་མཚོར་སྙེག་པའམ། །ཉི་མའི་དཀྱིལ་འཁོར་ནུབ་རིར་ལྷུང་བ་བཞིན། །ཞེས་སོ། །གཉིས་པ་ནམ་འཆི་ཆ་མེད་པའི་ཚུལ་གྱི་མི་རྟག་པ་བསྒོམས་པ་ལ། པདྨས། 
དེ་བཞིན་ནམ་འཆི་ཆ་མེད་གསུམ། །ཚེ་ལ་ངེས་པ་མེད་པ་དང་། །ལུས་ལ་སྙིང་པོ་མེད་པ་དང་། །འཆི་བའི་རྐྱེན་ནི་མང་བས་སོ། །ཞེས་གསུངས་པས། དེ་ལ་དང་པོ་

༄༅། །ནི་ཚེ་ལ་ངེས་པ་མེད་པས་ནམ་འཆི་ཆ་མེད་དེ། ཚོམ་ལས། ཁ་ཅིག་མངལ་དུ་འཆི་བར་འགྱུར། །དེ་བཞིན་ཁ་གཅིག་བཙས་པའི་སར། །དེ་བཞིན་ཁ་
ཅིག་གོག་ཙམ་ན། །དེ་བཞིན་ཁ་ཅིག་ཡོངས་རྒྱུག་ན། །ལ་ལ་རྒས་དང་ལ་ལ་གཞོན། །ལ་ལ་དར་ལ་བབ་པའི་མི། །རིམ་གྱིས་རབ་ཏུ་འཕོ་གྱུར་ཏེ། །ཞེས་སོ། །གཉིས་
པ་ནི་ལུས་ལ་སྙིང་པོ་མེད་པས་ཀྱང་ནམ་འཆི་ཆ་མེད་དེ། བྱང་ཆུབ་སེམས་དཔའི་སྡེ་སྣོད་ལས། རྩྭ་མཆོག་གང་གི་ཟིལ་པའི་ཐིག །ཉི་མ་ཡོངས་སུ་ཕོག་གྱུར་ན། །ཡུད་
ཙམ་ཞིག་གི་མེད་པ་བཞིན། །མི་ཡི་སྲོག་ཀྱང་དེ་བཞིན་ནོ། །ཞེས་དང་། པདྨས། ཅི་སྟེ་མཚན་དང་དཔེ་བྱད་འབར་བའི་སྐུ། །རྡོ་རྗེ་ཅན་ཡང་རྟག་པར་མི་འགྱུར་ན། །མི་
གཙང་རྫས་ལས་གྲུབ་པའི་འདམ་གཟུགས་དག །མི་རྟག་མྱུར་དུ་འཇིག་པ་སྨོས་ཅི་དགོས། །ཞེས་སོ། །གསུམ་པ་ནི་འཆི་བའི་རྐྱེན་མང་བས་ཀྱང་ནམ་འཆི་ཆ་མེད་དེ། ཀླུ་
སྒྲུབ་ཀྱི་ཞལ་ནས། འཆི་བའི་རྐྱེན་ནི་མང་པ་སྟེ། །གསོན་པའི་ཚེ་ནི་ཅུང་ཟད་ཙམ། །དེ་དག་ཉིད་ཀྱང་འཆི་བའི་རྐྱེན། །དེ་བས་རྟག་ཏུ་ཆོས་མཛོད་ཅིག །ཅེས་དང་། ཀློང་

ཆེན་པས། ཇི་ལྟར་རླུང་དམར་ནང་བཞུག་མར་མེ་བཞིན། །སྐད་ཅིག་མི་རྟག་གཡོ་བའི་རང་བཞིན་དང་། །གློ་བུར་འཆི་རྐྱེན་དྲག་པོས་གཏུག་པའི་ཚེ། །ཡུན་དུ་མི་གནས་
ངེས་པར་འཆི་བས་ན། །ད་ལྟ་ཉིད་དུ་དམ་པའི་ཆོས་མཛོད་ཅིག །ཅེས་དང་། ཁྱད་པར་མི་ཡི་འཇིག་རྟེན་འཚེ་བ་མང་། །ནད་གདོན་གནོད་པ་དུ་མའི་གཞིར་གྱུར་ཅིང་། །
མཚོན་དང་མེ་དང་གཡང་ས་གཅན་གཟན་དུག །རྒྱལ་པོ་དགྲ་དང་ཆོམ་རྐུན་ལ་སོགས་ཀྱི། །འཚོ་བའི་སྲོག་འཇོམས་ཕུན་ཚོགས་འཇིག་པར་བྱེད། །ཅེས་དང་། དཔེར་
ན་འཆི་བའི་རྐྱེན་དུ་མ་གྱུར་མེད། །གར་འཆི་ཅིས་འཆི་ནམ་འཆི་ཆ་མེད་ཀྱི། །དོན་མེད་བསླུ་བ་འཇིག་རྟེན་ཆོས་སྤངས་ལ། །སྙིང་ན་མི་རྟག་འཆི་ཆོས་སྒྲུབས་པར་མཛོད། །
ཅེས་གསུངས་སོ། །གསུམ་པ་ནི། ཅིས་ཀྱང་མི་སྟོངས་པར་འཆི་བ་ལའང་རྒྱུ་མཚན་གསུམ་སྟེ། སློབ་དཔོན་པདྨས། འཆི་ཚེ་ཅིས་ཀྱང་མི་སྟོངས་གསུམ། །བྱམ་
པ་གཉེན་གྱི་མི་སྟོངས་དང་། །བསགས་པ་ནོར་གྱི་མི་སྟོང་དང་། །དཔའ་འཛང་ཐབས་ཀྱི་མི་སྟོངས་པའོ། །ཞེས་པས། དང་པོ་བསགས་པ་ནོར་གྱི་མི་སྟོངས་པ་ནི། 

༄༅། །སྤྱོད་འཇུག་ལས། རྙེད་པ་མང་པོ་ཐོབ་གྱུར་ཅིང་། །ཡུན་རིང་དུས་སུ་བེད་སྤྱད་ཀྱང་། །ཆོམ་པོས་འཕྲོག་པ་ཇི་བཞིན་དུ། །སྒྲན་མོ་ལག་པ་
སྟོང་པར་འགྲོ། །ཞེས་དང་། སློབ་དཔོན་པདྨས། རྟ་གླང་མ་ཧེ་བྱ་སོགས་དཀོར་ནོར་དག །འཕེལ་བར་གྱུར་དང་བཅས་ཏེ་དབང་ཐོབ་ནས། །ཡུན་རིང་བར་དུ་བདེ་བར་
ལོངས་སྤྱོད་ཀྱང་། །རྨི་ལམ་ལོངས་སྤྱོད་སད་པ་ཇི་བཞིན་ནོ། །འབྲུ་བང་བཟའ་བཏུང་ཁ་མངར་སྐྱུར་སོགས་དང་། །གོས་དར་བེར་འཕྲུག་རས་སྣམ་ལ་སོགས་གོས། །རེག་
བྱ་འཇམ་ཡང་དྲོ་བར་གྱུར་མང་ཡང་། །ཆོས་པོས་ཕྲོག་ལྟར་སྒྲན་མི་མྱུར་མི་རྟགས། །ཅེས་སོགས། གཉིས་པ། ཉེ་འབྲེལ་རྣམས་ཀྱི་མི་སྟོངས་ཏེ། སྤྱོད་འཇུག་ལས། 
འཆི་བའི་དུས་ལ་བབ་པ་ན། །བུ་རྣམས་སྐྱབས་སུ་མི་འགྱུར་ཏེ། །ཕ་ཡང་མ་ཡིན་གཉེན་འདུན་མིན། །ཁྱོད་ལ་སྐྱབས་སུ་གྱུར་པ་མེད། །ཅེས་དང་། བདག་ནི་མལ་ན་
འདུག་བཞིན་དུ། །གཉེན་བཤེས་ཀུན་གྱི་མཐའ་བསྐོར་ཡང་། །སྲོག་ཆད་པ་ཡི་ཚོར་བ་དག །བདག་ཉིད་ཁོ་ནས་མྱོང་བར་འགྱུར། །གཤིན་རྗེའི་ཕོ་ཉས་ཟིན་པ་ལ། །གཉེན་

གྱི་ཅི་ཕན་བཤེས་ཅི་ཕན། །དེ་ཚེ་འཇིག་རྟེན་ལྷས་སྐྱབས་ན། །དེ་ཡང་བདག་གིས་མ་བརྟེན་ནོ། །ཞེས་དང་། སེམས་ཉིད་ངལ་བསོ་ལས། འཁོར་དང་ལོངས་སྤྱོད་ཉེ་
བར་འབྲེལ་བའི་གཉན། །གཟུགས་དང་ལང་མཚོ་དབང་ཕྱུག་རིགས་བཟང་ཡང་། །ཐམས་ཅད་བོར་ཏེ་གཅིག་པུར་འགྲོ་དགོས་ཤིང་། །གང་གིས་མི་སྟོངས་དཀར་ནག་རྗེས་
འབྲངས་བས། །དེ་ཚེ་ཆོས་ལས་སྐྱབས་གཞན་འགའ་མེད་ན། །དེང་དུ་བརྩོན་པས་ཅི་ཕྱིར་འབད་མི་བྱེད། །ཅེས་སོ། །གསུམ་པ་དཔའ་འཛང་ཐབས་ཀྱིས་མི་སྟོངས་པ་
ལ་གསུམ་སྟེ། དཔའ་ཤིང་ཆེ་བས་འཆི་བ་ལས་མི་བཟློག །གཟོ་ཞིང་བང་མགྱོགས་པས་ཀྱང་འཆི་བ་ལས་བྲོས་མི་ཐར། འཛངས་ཤིང་སྨྲ་མཁས་ཀྱང་བཤད་བྱང་གིས་མི་
ལོང་སྟེ། དཔེར་ན་ཉི་མ་རིའི་ཕག་ཏུ་འགྲོ་བ་ལ་བཤོལ་འདེབས་པའམ། བཟུང་བར་མི་ནུས་པ་དང་འདྲའོ། །དེ་བས་ན་ཚེ་འདིའི་དཔལ་འབྱོར་སྙན་གྲགས་སྟོབས་འབྱོར་
གྱིས་མི་སྟོངས་ཏེ། སྤྱོད་འཇུག་ལས། འཆི་བ་ཐོག་ཏུ་བབ་པའི་ཚེ། །ཚེ་འདིའི་དཔལ་འབྱོར་སྙན་གྲགས་དང་། །སྟོབས་འབྱོར་གང་གིས་མི་ཕན་ཞིང་། །ཕྱི་མ་

༄༅། །གནོད་པའི་རྒྱུ་བྱས་པས། །བྱས་པ་དོན་མེད་སྟོང་ལོག་དང་། །ཤི་ཁར་ཆགས་སེམས་སེམས་ཁྲལ་རྒྱུ། །སྐྱེས་པའི་ཐ་མ་འཆི་བ་མ་གཏོགས་མེད། །
དེ་ཡང་ནམ་འཆི་གར་འཆི་ཆ་མེད་ཀྱིས། །ཤི་ཚེ་ཆོས་མ་གཏོགས་པ་གང་གིས་ཀྱང་། །ཕན་པ་མེད་དེ་དམ་པའི་ཆོས་ལ་འབུང་། །ཞེས་སོ། །དེ་བས་རང་གི་ཕུང་པོ་འདིས་ཀྱང་
མི་སྟོངས་པ་ནི། སྤྱོད་འཇུག་ལས། དཀའ་བ་མོང་པོས་བསྒྲུབས་པའི་ལུས། །ཟས་དང་གོས་ཀྱིས་སྐྱོང་བའི་ལུས། །ཁྱོད་དང་མི་འགྲོགས་བྱ་ཁྱིས་ཟ། །ཡང་ན་འབར་
བའི་མེ་ཡིས་ཚིག །ཡང་ན་ཆུ་ཡི་ནང་དུ་འདྲུལ། །ཡང་ན་ས་ཡི་དོང་དུ་སྦ། །ཞེས་དང་། སེམས་ཉིད་ངལ་བསོ་ལས། སྡུག་བསྔལ་ཡིད་མི་བདེ་བ་ཀུན་གྱི་གཞི། །ཉོན་
མོངས་འབྱུང་ཁུང་ཆེར་གྱུར་ལུས་འདི་ལ། །གོས་རྒྱན་མེ་ཏོག་ཕྲེང་སོགས་ཀླུབ་གྱུར་ཅིང་། །བཟའ་བཏུང་བཟང་དགུས་མཆོད་ཅིང་བསྙེན་བཀུར་ཡང་། །དུས་མཐར་མི་རྟག་
འཇིག་ཅིང་བྲལ་བ་སྟེ། །ཝ་དང་བ་རྒོད་ལྕེ་སྤྱང་ཟས་འདི་ལ། །གཅེས་སྤྲས་རྟག་འཛིན་གཙང་བའི་སེམས་བོར་ལ། །ད་ལྟ་ཉིད་ནས་དམ་པའི་ཆོས་མཛད་ཅིག །ཅེས་སོ། །

གསུམ་པ་གཞན་ཡང་བསོད་ནམས་དཔག་ཏུ་མེད་པ་ལས་གྲུབ་པ་རྣམས་ཀྱང་མི་རྟག་ན། འོ་སྐོལ་འཆི་བ་ལ་ལྟ་ཅི་སྨོས་ཏེ། དེ་ཡང་འཇིག་རྟེན་གྱི་མེས་པོ་ཚངས་པ་དང་། དབང་
ཕྱུག་རྣམས་ཀྱང་དཔལ་དང་གྲགས་པ་དང་བསོད་ནམས་དང་གཟི་བརྗིད་འབར་ཡང་འཆི་བ་ལས་མ་འདས་ཏེ། སེམས་ཉིད་ངལ་བསོ་ལས། ས་གསུམ་འབྱོར་པ་དམ་པའི་
གཞིར་གྱུར་པ། །ཚངས་དང་བདེ་འབྱུང་མིག་སྟོང་དབང་པོ་སོགས། །གྲོགས་དང་བསོད་ནམས་གཟི་འོད་འབར་བ་ཡང་། །འཆི་བདག་གནས་ལས་རྒྱལ་བའི་སྐབས་མེད་
ལ༑ །ཞེས་སོ། །དེར་ཡང་མ་ཟད། ཏིང་འཛིན་གྱི་བསམ་གཏན་གྲུབ་པ་ཡང་འཆི་བ་ལས་མ་འདས་ཏེ། བསམ་གཏན་གྲུབ་པ་བསྐལ་པར་གནས་པ་ཡང་། །ལས་ཟད་
ཚེ་ན་འཆི་བའི་སྐབས་མཆིས་ཤིང་། །ཞེས་སོ། །དེ་ཡང་མ་ཟད་དེ། དྲང་སྲོང་རྫུ་འཕྲུལ་ཅན་དང་རིགས་སྔགས་འཆང་རྣམས་ཀྱང་འཆི་བ་ལ་མ་འདས་ཏེ། ཡང་དེ་ཉིད་ལས། 
ལྷ་དང་ལྷ་མིན་གྲུབ་པ་རིགས་སྔགས་འཆང་། །མི་དབང་འགྲོ་བ་ཕལ་པ་ཅི་སྙེད་ཀྱང་། །འཆི་བ་འཇིག་པ་སྐྱེ་བ་ཕ་མཐའ་ཡས། །ཞེས་སོགས་དང་། དེ་ཡང་མ་ཟད་དེ། 

༄༅། །འཕགས་པ་ཉན་རང་དགྲ་བཅོམ་པ་རྣམས་ཀྱང་མཐར་སྐུ་ལུས་གཏོང་བ་སྟེ། ཡང་སྔ་མ་ལས། འཇིག་རྟེན་འདྲེན་པ་རང་རྒྱལ་སློབ་མའི་ཚོགས། །ཐུབ་
དབང་སྲས་ཀྱིས་བསྐོར་བའི་མགོན་པོ་ཡང་། །དངས་པའི་མཁའ་ལ་སྔོན་མེད་རི་བོང་འཛིན། །རྒྱུ་སྐར་ཕྲེང་བ་རྣམས་ཀྱིས་བསྐོར་བ་བཞིན། །ལྷམ་མེ་ལྷང་ངེ་ལྷན་ནེར་གསལ་བ་
ཡང་༑ །མི་རྟགས་མྱ་ངན་འདའ་ཚུལ་སྟོན་མཛད་ཅིང་། །བསྟན་པ་རིན་ཆེན་ཉི་མ་དཔག་མེད་ཀྱང་། །སྔོན་རབས་སྔོན་རབས་ནུབ་པར་གྱུར་ལ་ལྟོས། །ཆུ་ཤིང་སྙིང་པོ་མེད་
འདྲ་རང་གི་ལུས། །སྒྱུ་མའི་ཁང་པ་འདྲ་བ་ཅིས་མི་འཇིག །ཅེས་སོ། །དེར་ཡང་མ་ཟད་ཀྱི། ཡང་དག་པར་རྫོགས་པའི་སངས་རྒྱས་སྤྲུལ་པའི་སྐུ་མཚན་དཔེས་བརྒྱན་པ་རྡོ་རྗེའི་
རང་བཞིན་ལྟ་བུ་ཡང་སྐུ་ལུས་འཇོག་ན། འོ་སྐོལ་ལྟ་ཅི་སྨོས་ཏེ། སློབ་དཔོན་དཔའ་བོའི་ཞལ་ནས། ཇི་སྙེད་སངས་རྒྱས་རྣམས་ཀྱི་སྐུ། །མཚན་དང་དཔེ་བྱད་ཀྱིས་བརྒྱན་
པའི༑ །རྡོ་རྗེའི་སྐུ་ཡང་མི་རྟག་ན། །ཆུ་ཤིང་སྙིང་པོ་མེད་འདྲ་བའི། །ལུས་ཅན་རྣམས་ལ་ལྟ་ཅི་སྨོས། །ཞེས་གསུངས་སོ། །མདོར་ན་ཁམས་གསུམ་ན་གང་སྐྱེས་པ་ཐམས་

ཅད་ཕལ་ཆེར་འཆི་བ་ལས་མ་འདས་ཏེ། ངལ་བསོ་ལས། ས་གསུམ་དམྱལ་བ་སྲིད་རྩེའི་བར་དག་ན། །འཆི་བདག་གནས་ལས་ཐར་བ་འགའ་མེད་དེ། །ཀུན་ཀྱང་མི་རྟག་
འགྱུར་ཞིང་སྙིང་པོ་མེད། །ཡིད་རྟེན་མི་རུང་ཤིང་རྟའི་འཕང་ལོ་འདྲ། །ཞེས་དང་། གཞན་ཡང་གསུངས་སྒྲོས་འདི་དག་ཀྱང་ངེས་འབྱུང་བརྩོན་འགྲུབ་བསྐྱེད་པའི་ཕྱིར་དུ་བཀོད་
པར་བྱའོ། །ཕ་དམ་པས། སྐྱེས་པའི་ནང་པར་འཆི་བའི་བྱ་བྱུང་བས། །ལོང་མེད་རྒྱུད་ལ་ཁོལ་ཅིག་དིང་རི་པ། །གཟའ་ཚོང་མི་རྟག་ཚོངས་དུས་མགྲོན་པ་འདྲ། །ངན་ཤུགས་
འཐབ་མོ་མ་བྱེད་དིང་རི་པ། །འཇིག་རྟེན་འདི་ན་གཏན་དུ་མི་སྟོང་ན། །འགྲོ་ཆིས་ད་ལྟ་གྱིས་ཤིག་དིང་རི་པ། །འཆི་བདག་བདུད་འདི་ནམ་འོང་ཆ་མེད་པས། །དགོས་ཟོན་
འཕྲལ་དུ་གྱིས་ཤིག་དིང་རི་པ། །འཆི་བའི་ནང་པར་སུས་ཀྱང་མི་སྟོངས་པས། །རང་མགོ་རང་གི་ཐོན་ཅིག་དིང་རི་པ། །ཉི་མ་ནུབ་པའི་གྲིབ་སོ་ཇི་བཞིན་དུ། །འཆི་བདག་
གཤིན་རྗེ་མི་སྡོད་ཚུར་ཚུར་འོང་། །བྲོས་ཐབས་ལ་འུར་གྱིས་ཤིག་དིང་རི་པ། །མེ་ཏོག་སྔ་ལོ་ལེགས་ཀྱང་ཕྱི་ལོ་སྐམ། །ལུས་ལ་བློ་གཏོད་མེད་དོ་དིང་རིང་བ། །གསོན་པོའི་

༄༅། །དུས་སུ་ལྷ་ཡི་ལུས་འདྲ་ཡང་། །གཤིན་པོའི་དུས་ན་བདུད་ཀྱི་དམག་པས་འཇིགས། །སྒྱུ་མའི་ལུས་འདིས་བསླ་འོ་དིང་རི་པ། །ཚོངས་དུས་མགྲོན་
པོ་ཚོངས་ཟིན་ནང་པར་གྱིས། །གྲོགས་ཀྱི་བོར་བར་ངེས་སོ་དིང་རི་པ། །སྒྱུ་མའི་ཐོ་ཡོར་བརྩེགས་ཀྱང་འགྱེལ་བར་ངེས། །རྟེན་འབྲེལ་ད་ལྟ་སྒྲིག་ཅིག་དིང་རི་པ། །སེམས་ཀྱི་བྱ་
རྒོད་ནམ་ཀྱང་འཕུར་བར་ངེས། །གནམ་འཕང་ད་ལྟ་ཆོད་ཅིག་དིང་རི་པ། །ལྷན་ཅིག་སྐྱེས་པའི་ཤ་དང་རུས་པ་བྲལ། །ཚེ་ལ་རྟག་པར་མ་ཛིན་དིང་རི་པ། །ཚེ་ལ་ལོང་མེད་རྩྭ་
ཁའི་ཟིལ་པ་འདྲ། །ལེ་ལོ་སྙོམས་ལས་སྤངས་ཤིག་དིང་རི་པ། །ཅེས་གསུངས་པ་དང་། དམ་པ་ཀུན་དགའི་ཞལ་ནས། ཚེ་ལ་ལོང་མེད་འཆི་རྐྱེན་བསམ་མི་ཁྱབས། །འདི་ལ་
ལེ་ལོ་མི་ཁོམ་དིང་རི་པ། །དིང་རིར་འདུས་པའི་དཔོན་སློབ་སོ་སོར་གྱེས། །ཚོངས་དུས་མགྲོན་པོ་ཡིན་ནོ་དིང་རི་པ། །ཚེ་འདི་མི་རྟག་ནམ་མཁའི་འཇའ་དང་འདྲ། །རྟག་ཏུ་བསྡད་
ལོང་མེད་དོ་དིང་རི་པ། །འཆི་བདག་ཁ་རུ་མ་ཚུད་གཅིག་ཀྱང་མེད། །བརྒྱག་ཕྱེའི་གྲབས་ཀྱིས་མི་སྡོད་དིང་རི་པ། །འཇིག་རྟེན་འདི་ནི་སྤྲིན་བཞིན་འགྱུར་ལྡོག་མང་། །འདི་

ལ་རྟག་པར་མ་འཛིན་དིང་རི་པ། །དོན་མེད་ལས་ལ་མི་ཚེ་སྟོང་པར་ཟད། །འགྱོད་པ་སྐྱེ་བར་ཕྱིས་སོ་དིང་རི་པ། །འཆི་བ་མི་དྲན་དམ་ཆོས་ལེ་ལོས་ཁྱེར། །མི་རྟག་རྒྱུད་
ལ་སོམ་ཞིག་དིང་རི་པ། །ཀུན་བཞག་གཅིག་པུར་འགྲོ་བའི་དུས་ཤིག་མཆིས། །དེ་དུས་ནོམ་པ་དགོས་སོ་དིང་རི་པ། །འཆི་བདག་བདུད་ཀྱིས་ནམ་ཟིན་ཆ་མེད་ཕྱིར། །
སྙོམས་ལས་ལེ་ལོ་མ་བྱེད་དིང་རི་པ། །འཆི་བ་བསམ་ན་ཅིས་ཀྱང་དགོས་པ་མེད། །ཡིད་ལ་དྲན་པར་གྱིས་ཤིག་དིང་རི་པ། །མི་རྟག་ངེས་པར་གོ་ཡང་བློ་མི་ལྡོག །སྲ་
ཁྲེག་རྡོ་བ་ལྟ་བུའི་དིང་རི་པ། །ཞེས་གསུངས་པ་དང་། ཀུན་མཁྱེན་ཀློང་ཆེན་པས་ཀྱང་། ཀྱེ་མ་ཇི་ལྟར་རྡོ་ལ་འདོམས་པ་བཞིན། །འཇིག་རྟེན་ཕལ་ཆེར་བསམ་
ཞིང་སྐྱོ་བ་འཕེལ། །བསྟན་པས་མི་རྟོགས་བཤད་པས་གོ་བ་མེད། །སང་ཉིད་འཆི་ཡང་རྒྱུན་རིང་རྟག་པར་འཛིན། །འཁོར་བས་མི་སྐྱོ་ངེས་འབྱུང་རྡུལ་ཙམ་མེད། །ཤེས་
བཞིན་ང་རྒྱལ་གོ་བཞིན་འཁྲུལ་པ་བྱེད། །འདུ་འཛིའི་གཡེངས་ལ་ཉོན་མོངས་ཆར་བབ་པའི། །འགྲོ་ལ་ནམ་ཞིག་བདག་གིས་ཕན་ཐོག་འགྱུར། །ཞེས་གསུངས་

༄༅། །པའི་ཕྱིར། མི་རྟག་པ་འདི་ལ་རྩེ་གཅིག་ཏུ་བསྒོམས་དགོས་ལགས་སོ། །རྗེ་དྭགས་པོ་རིན་པོ་ཆེ་རྒམ་པོར་སྒྲུབ་པ་ལ་བྱོན་དུས། བླ་མ་བྱ་ཡུལ་བས། 
སྙིང་ཕྱུང་ཡང་ཤ་དམ་པ་ཞིག་པ་ཡིན། །འཆི་བ་མི་རྟག་པ་བསྒོམས་པ་གལ་ཆེ། དེ་མ་བསྒོམ་ན་ཆོས་གནད་དུ་མི་འགྲོ་བ་ཡིན་གསུངས། རྒམ་པ་པ་ཡང་དེ་ལ་ཐུགས་ཆེས་
ནས་ཐུགས་དམ་གྱི་ཐིལ་མཛད། །དེའི་སློབ་མ། ཡང་སློབ་དང་བཅས་པས་ཀྱང་མི་རྟག་བསྒོམས་པ་འདི་ལ་ཐུགས་རྩིས་ཆེར་མཛད་དོ། །ཆོས་རྗེ་སངས་རྒྱས་སྟོན་པའི་
ཞལ་ནས། འཆི་བ་མི་རྟག་པ་འདི་བཤད་པ་པོས་བཤད་རིན་མ་ཆོག །ཉན་པ་པོས་ཉན་རིན་མ་ཆོག །བསྒོམས་པ་པོས་བསྒོམས་རིན་མ་ཆོག་པར་བྱས་ནས། ཆོས་
ཟབ་མོ་ཞིག་ལྐོག་ཏུ་ལུས་འདུག་གསུངས། །རྒ་ལོ་སྤྱན་སྔ་བའི་དྲུང་དུ་བྱོན་པས། ཆོས་ཟབ་མོ་ཞིག་ཐུགས་འདོགས་པར་ཞུས་པས། འཆི་བ་མི་རྟག་པ་སྒོམ་ཞིག་
གསུངས༑ དེ་རྒྱུད་ལ་སྐྱེ་བདོག་པས། དེ་བས་ཟབ་པ་ཞིག་གསུང་བར་ཞུ་ཞུས་པས། དགེ་བའི་བཤེས་གཉེན་འབྲོམ་སྟོན་སློབ་མ་བྱང་ཆུབ་སེམས་དཔའ་སྟོང་དང་

ལྔ་བརྒྱ་བཞུགས་པ་རྣམས་ཀྱང་ཆོས་ཟབ་ཤོས་འདི་ལ་བྱེད་པ་ཡིན་གསུངས། འདི་ལས་ཟབ་པའི་ཆོས་ང་ལ་མེད་གསུངས། །སངས་རྒྱས་དབོན་གྱིས། འཆི་བ་རྒྱུད་ལ་མ་
དྲན་ན། །ཆོས་གསང་བ་འདུས་པ་ཟབ་རྒྱ་མེད། །འཆི་བ་རྒྱུད་ལ་སྐྱེས་པ་ན། །ལམ་སྐྱབས་སུ་འགྲོ་ལས་ཟབ་པ་མེད། །ཅེས་དང་། རྨོག་ཅོག་པའི་ཞལ་ནས། འཆི་
བ་རྒྱུད་ལ་མ་སྐྱེས་པའི། །ཉམས་མྱོང་སྟོན་ཁའི་ན་བུན་འདྲ། །འཆི་བ་རྒྱུད་ལ་མ་སྐྱེས་པའི། །བཙུན་པོ་རྒྱལ་པོའི་བཙུན་མོ་འདྲ། །འཆི་བ་རྒྱུད་ལ་མ་སྐྱེས་པའི། །
སྙིང་རུས་དབྱར་ཁའི་ཆབ་བྲོམ་འདྲ། །ཞེས་གསུངས་པས། ཆོས་སྙིང་ནས་བྱེད་ཅིང་ཚེ་ཕྱི་མ་དོན་དུ་གཉེར་ན་འདི་གལ་ཆེ་བར་གསུངས་ཏེ། ཀློང་ཆེན་པས། འདིར་
ནི་ཉེས་པའི་ཆུ་གཏེར་བརྒལ་འདོད་ཅིང་། །ལེགས་པའི་ཡོན་ཏན་རྨད་བྱུང་བསྒྲུབ་འདོད་པས། །ད་ལྟ་ཉིད་དུ་ངེས་པར་འཆི་བ་བསམ། །ཉིན་མཚན་ཀུན་ཏུ་མི་རྟག་
འབའ་ཞིག་སྒོམས། །ཡང་ནས་ཡང་དུ་ངེས་འབྱུང་སྐྱོ་ཤས་བསྐྱེད། །ཅེས་སོ། །བཞི་པ་དེ་བསྒོམས་པ་ལ་དགོས་ཆེད་གཉིས་ཏེ། གནས་སྐབས་སུ་ཆོས་ལ་

༄༅། །འཇུག་ཅིང་བརྩོན་འགྲུས་དྲག་པོས་ཆོས་སྒྲུབ་པའི་གྲོགས་བྱེད། །མཐར་ཐུག་འོད་གསལ་ཆོས་སྐུ་ཐོབ་པའི་རྟེན་བྱེད་དེ། དམ་པའི་ཞལ་ནས། མི་
རྟག་པ་འདི་དང་པོ་གོ་དགོས། །ཆོས་ལ་འཇུག་པའི་རྒྱུ་བྱེད། །བར་དུ་བསྒོམ་དགོས། བརྩོན་འགྲུས་ཀྱི་གྲོགས་བྱེད། ཐ་མར་གོམ་དགོས། འོད་གསལ་ཆོས་སྐུ་ཐོབ་
པར་བྱེད་དོ། །ཞེས་དང་། དལ་བསོ་ལས། འདིས་ནི་འདི་ཕྱིར་ཕན་བདེའི་ཆོས་འགྲུབ་ཅིང་། །བརྩོན་འགྲུས་དྲག་པོས་སྒྲུབ་ལ་བརྩོན་པ་དང་། ཚེ་འདི་བློས་ཐོང་
བདག་འཛིན་འཁྲུལ་པ་འཇིག །མདོར་ན་ལེགས་པའི་ཡོན་ཏན་ཐམས་ཅད་འགྲུབ། །ཉེས་ཀུན་མཐར་འབྱིན་ཐར་པ་དམ་པའི་རྒྱུ། །ཆོས་ཀུན་རྩ་བ་མི་རྟག་བློ་སྣ་བསྟུང་། །
ཞེས་སོ། །དེ་ལྟར་མི་རྟག་པ་དེ་ཉིད་རང་གི་རྒྱུད་དང་སྦྱར་ནས་ཞེ་ཐག་པ་ནས་བསམ་ཞིང་ངག་ཏུ་འདི་སྐད་བརྗོད་དོ། །ཚེ་ལ་ལོང་མེད་ནམ་འཆི་ཆ་མེད་ཅིང་། ཚེ་འདིའི་བྱ་
བ་རྒྱབ་ཏུ་མ་བསྐྱུར་ན། །ཚེ་ཟད་དུས་སུ་ཅིས་ཀྱང་ཕན་མེད་པས། །ཚེ་གཅིག་ལུས་གཅིག་སྒྲུབས་ལ་བརྩོན་པར་བྱ། །ཞེས་ཚིག་དོན་མཐུན་པར་རྩེ་གཅིག་ཏུ་སྒོམ་

མོ༑༑ །།གསུམ་པ་འཁོར་བའི་སྡུག་བསྔལ་བསམ་ནས་འཇིག་རྟེན་འདིའི་བྱ་བ་སྤངས་ཤིང་ཕྱི་མ་དོན་དུ་གཉེར་བའི་ཁྲིད་ལ་གཉིས་ཏེ། སྡུག་བསྔལ་གྱི་རང་
བཞིན་བསྟན་པ་དང་། དེ་བསྒོམས་པའི་དགོས་ཆེད་དོ། །དང་པོ་ནི། རྫོགས་པ་ཆེན་པོ་སེམས་ཉིད་ངལ་བསོ་ལས། དེ་ལྟར་མི་རྟག་ཁམས་གསུམ་འཁོར་བའི་
ཆོས༑ །རྣམ་པར་འགྱུར་དང་ཤིན་ཏུ་སྡུག་བསྔལ་ཏེ། །སྡུག་བསྔལ་འགྱུར་དང་འདུ་བྱེད་ཉིད་གསུམ་གྱིས། །གྲོང་ཁྱེར་དྲུག་གི་འགྲོ་ཀུན་ཉམ་རེ་ཐག །ཅེས་གསུངས་
པས༑ དེ་ལྟར་མི་རྟག་པ་ཤི་ཡང་ཅི་ལྟ་སྟེ། ཡང་སྐྱེ་བར་འགྱུར་ཞིང་ལྷ་མིའི་ལོངས་སྤྱོད་ཕུན་སུམ་ཚོགས་པ་འཐོབ་སྟེ་ཡོང་སྙམ་ན། དེ་ནི་སྲིད་པའི་བདེ་བ་ལ་ཆགས་
བ་ཡིན་སྟེ། དེའི་གཉེན་པོར་འཁོར་བའི་ཉེས་དམིག་སྟོན་པ་ལ་གསུམ་སྟེ། འདུ་བྱེད་ཀྱི་སྡུག་བསྔལ། འགྱུར་བའི་སྡུག་བསྔལ། སྡུག་བསྔལ་གྱི་སྡུག་བསྔལ་
དང་གསུམ་སྟེ། དེ་གསུམ་དཔེའི་སྒོ་ནས་བཤད་ན། དང་པོ་ནི། འབྲས་མ་སྨིན་པ་དང་འདྲ་ཞིང་། གཉིས་པ་ནི། འབྲས་ཆེན་དུག་དང་འདྲེས་པ་ཟ་བ་དང་། 

༄༅། །འདྲ༑ གསུམ་པ་ནི། འབྲས་ཀྱི་སྟེང་དུ་ཕོལ་བྱུང་བ་དང་འདྲ། ཡང་དེ་གསུམ་རང་གི་ངོ་བོའི་སྒོ་ནས་བཤད་ན། དང་པོ་ནི། ཚོར་བ་བཏང་
སྙོམས་པ་ཡིན། གཉིས་པ་ནི། ཚོར་བ་བདེ་བ་ཡིན། གསུམ་པ་ནི། ཚོར་བ་སྡུག་བསྔལ་བ་ཡིན་ནོ། །ཡང་དེ་གསུམ་མཚན་ཉིད་ཀྱི་སྒོ་ནས་བཤད་ན། དང་པོ་ནི། 
ཉེར་ལེན་གྱི་ཕུང་པོ་འདི་བླང་པ་ཙམ་གྱི་སྡུག་བསྔལ་དང་ལྡན་པ་ཡིན་ནོ། །དེ་ནི་དཔེར་ན། སྤུ་ཉག་གཅིག་ལག་མཐིལ་དུ་ཡོད་ན་མི་བདེ་བ་མེད་ཅིང་། དེ་ཉིད་མིག་ཏུ་
སོང་ན་མི་བདེ་བ་དང་སྡུག་བསྔལ་བསྐྱེད་དོ། །དེ་བཞིན་དུ་སོ་སོ་སྐྱེ་བོ་ལ་འདུ་བྱེད་ཀྱི་སྡུག་བསྔལ་འདི་ཡོད་ཀྱང་སྡུག་བསྔལ་དུ་མི་ཚོར་ཏེ། འཕགས་པ་རྣམས་ལ་སྡུག་
བསྔལ་དུ་ཆེའོ། །མཛོད་ཀྱི་ཊི་ཀ་ལས། ལག་མཐིལ་སྤུ་ཉག་གཅིག་འདུག་པ། །དེ་ནི་མིག་ཏུ་སོང་བ་ན། །མི་བདེ་བ་དང་སྡུག་བསྔལ་བསྐྱེད། །བྱིས་པ་ལག་
མཐིལ་འདྲ་བ་ཡི། །འདུ་བྱེད་སྡུག་བསྔལ་སྤུ་མི་རྟོག །འཕགས་པ་མིག་དང་འདྲ་བ་ཡི། །འདུ་བྱེད་ལ་ནི་སྡུག་བསྔལ་གཟིགས། །ཞེས་གསུངས་སོ། །གཉིས་

པ་ནི། འཁོར་བའི་བདེ་བ་ཐམས་ཅད་མཐར་འགྱུར་ནས་སྡུག་བསྔལ་དུ་འགྲོ་བས་ན་འགྱུར་བའི་སྡུག་བསྔལ་ཞེས་བྱའོ། །སྙིང་རྗེ་པད་དཀར་ལས། ལྷའི་རྒྱལ་སྲིད་ནི་
སྡུག་བསྔལ་འབྱུང་བའི་རྒྱུ་ལགས་སོ། །མི་རྣམས་ཀྱི་རྒྱལ་སྲིད་ཀྱང་སྡུག་བསྔལ་འབྱུང་བའི་རྒྱ་ལགས་སོ། །ཞེས་སོ། །དེས་ན་མིའི་རྒྱལ་པོ་འཁོར་ལོས་བསྒྱུར་བ་ལྟ་
བུའི་སྤྱོད་ཡུལ་ཐོབ་ཀྱང་། མཐར་སྡུག་བསྔལ་དུ་འགྱུར་ཏེ། བཤེས་སྤྲིང་ལས། འཁོར་ལོས་བསྒྱུར་རྒྱལ་ཉིད་དུ་གྱུར་ནས་ཀྱང་། །འཁོར་བ་དག་ཏུ་ཡང་བྲན་ཉིད་
དུ་གྱུར། །ཞེས་གསུངས་སོ། །དེར་མ་ཟད་ལྷའི་དབང་པོ་བརྒྱ་བྱིན་ལྟ་བུའི་ལུས་དང་ལོངས་སྤྱོད་ཐོབ་ཀྱང་། མཐར་འཆི་འཕོ་ཞིང་ལྟུང་བ་སྟེ། དེ་ཡང་བཤེས་སྤྲིང་
ལས༑ བརྒྱ་བྱིན་འཇིག་རྟེན་མཆོད་འོས་གྱུར་ནས་ནི། །ལས་ཀྱི་དབང་གི་ཕྱིར་ཡང་ས་སྟེང་ལྷུང་། །ཞེས་སོ། །དེ་ཡང་མ་ཟད་ལྷའི་རྒྱལ་པོ་ཚངས་པ་ལ་སོགས་འདོད་
ཆགས་བྲལ་ནས་བསམ་གཏན་སྙོམས་འཇུག་གི་བདེ་བ་ཐོབ་ཀྱང་མཐར་ལྷུང་བ་ཡིན་ཏེ། བཤེས་སྤྲིངས་ལས། ཚངས་ཉིད་ཆགས་བྲལ་བདེ་བ་ཐོབ་ནས་སླར། །མནར་

༄༅། །མེད་མེའི་བུད་ཤིང་གྱུར་པ་ཡི། །སྡུག་བསྔལ་རྒྱུན་མི་ཆད་དེ་བསྟན་འཚལ་ལོ། །ཞེས་སོ། །མདོར་ན་མཐོང་ཞིང་ལོངས་སྤྱོད་ཕུན་སུམ་ཚོགས་
པ་དང་ལྡན་པ་ཐམས་ཅད་ཀྱང་མཐར་ལྷུང་བ་སྟེ། ཡང་དེ་ཉིད་ལས། ཚངས་དང་བརྒྱ་བྱིན་བསམ་གཏན་གཟུགས་མེད་དང་། །ས་གཞི་རིན་ཆེན་བདུན་གྱིས་ལེགས་སྐྱོང་
བའི༑ །མི་དབང་དཔལ་སྡེ་ཕུན་ཚོགས་དེ་ཐོབ་ཀྱང་། །ངན་འགྲོར་ལྷུང་བས་ཆེ་ཆེར་སྡུག་བསྔལ་ལོ། །ཚེ་འདིའི་འབྱོར་པ་མཐའ་ཡས་ཉམ་དགའ་བ། །མཐོན་པོའི་རང་
བཞིན་ཅན་རྣམས་ཚེ་འཕོས་ནས། །དབུལ་བས་ཉམས་ཐག་ཡང་བྲན་ཉིད་གྱུར་པ། །རྨི་ལམ་འབྱོར་པ་གཉིད་སད་མེད་པ་བཞིན། །བདེ་སྡུག་མི་རྟག་འགྱུར་བའི་སྡུག་བསྔལ་
ནི༑ །ཤིན་ཏུ་བསམ་ན་ཆེས་ཆེར་སྐྱོ་བ་འཕེལ། །ཞེས་གསུངས་སོ། །གསུམ་པ་ནི། སྤྱིར་ཉེ་བར་ལེན་པའི་ཕུང་པོ་བླང་པ་རང་གི་སྡུག་བསྔལ་ཡིན་པའི་སྟེང་དུ། སྡུག་
བསྔལ་ཆེན་པོ་མངོན་པ་རྣམས་ཡིན་ནོ། །དེ་ལ་གཉིས་ཏེ། ངན་འགྲོའི་སྡུག་བསྔལ་དང་། བདེ་འགྲོའི་སྡུག་བསྔལ་ལོ། །དང་པོ་ལ་གསུམ་སྟེ། དམྱལ་བའི་སྡུག་

བསྔལ༑ ཡི་དྭགས་ཀྱི་སྡུག་བསྔལ། དུད་འགྲོའི་སྡུག་བསྔལ་དང་གསུམ་སྟེ། དང་པོ་དམྱལ་བའི་སྡུག་བསྔལ་ལའང་གཉིས་ཏེ། ཚ་བའི་སྡུག་བསྔལ་དང་། 
གྲང་བའི་སྡུག་བསྔལ་ལོ། །དང་པོ་ཚ་བའི་དམྱལ་བ་བརྒྱད་ནི། སློབ་དཔོན་པདྨའི་ཞལ་ནས། དང་པོ་དམྱལ་བའི་འཇིག་རྟེན་ན། །ཚ་གྲང་སྡུག་བསྔལ་བསམ་མི་
ཁྱབ༑ །ཡང་སོས་ཐིག་ནག་བསྡུས་འཇོམས་དང་། །ངུ་འབོད་ངུ་འབོད་ཆེན་པོ་དང་། །ཚ་བ་རབ་ཏུ་ཚ་བ་དང་། །མནར་མེད་པ་སྟེ་ཚེ་དམྱལ་བརྒྱད། །ཅེས་གསུངས་
པས༑ ཐོག་མར་ཡང་སོས་ཀྱི་དམྱལ་བར་སྐྱེས་པ་རྣམས་ནི། ལྕགས་ཀྱི་མེ་འདག་གི་སྟེང་དུ། དེར་སྐྱེས་པའི་འགྲོ་བ་རྣམས་ལྷན་ཅིག་ཏུ་འདུས་ནས་མཚོན་ཆ་སྣ་
ཚོགས་ཀྱི་གཅིག་གིས་གཅིག་ལ་བཏེག་ནས་ཐམས་ཅད་འཆི་བར་གྱུར་པའི་ཚེ། བར་སྣང་ནས་སེམས་ཅན་ཐམས་ཅད་སོས་པར་གྱུར་ཅིག་པའི་སྒྲ་བྱུང་ཞིང་། རླུང་གྲང་
མེ་ལོང་པས་ཡང་སོས་པར་གྱུར་པས་ན་ཡང་སོས་ཞེས་བྱ་སྟེ། སེམས་ཉིད་ངལ་བསོ་ལས། །ཡང་སོས་ལྕགས་ཀྱི་འདག་མེ་འབར་བའི་སྟེང་། །ཕན་ཚུན་འདུས་

༄༅། །ནས་མཚོན་གྱིས་སྲོག་དང་བྲལ། །ཡང་སོས་སྒྲ་ཡང་སྔར་བཞིན་སྡུག་བསྔལ་བ། །ལས་ཟད་བར་དུ་དེ་ལྟར་མྱོང་འཚལ་ལོ། །ཞེས་སོ། །དེ་ཉིད་
ཀྱི་ཚེ་ཚད་ཀྱང་། ཡང་དེ་ཉིད་ལས། ཚེ་ཚད་མི་ཡི་ལོ་གྲངས་ལྔ་བཅུ་ལ། །རྒྱལ་ཆེན་རིགས་བཞིའི་ལྷའི་ཉིན་ཞག་གཅིག །དེ་ཉིད་སུམ་ཅུ་ཟླ་བ་བ་བཅུ་གཉིས་ལོ། །ལྔ་བརྒྱས་
ཡོང་སོས་ཞག་གཅིག་གོང་འཕེལ་བས། །རང་ལོ་ལྔ་བརྒྱར་སྡུག་བསྔལ་མནར་དགོས་སོ། །དེ་ཉིད་རབ་ཏུ་ཕྱེ་བའི་གྲངས་བཤད་པ། །མི་ལོ་བྱེ་བ་ཕྲག་གསུམ་དྲུག་ཁྲི་དང་། །
སྟོང་ཕྲག་གཉིས་སུ་ངེས་པར་མདོ་ལས་གསུངས། །ཞེས་སོ། །གཉིས་པ་ཐིག་ནག་ཏུ་སྐྱེས་པའི་སེམས་ཅན་རྣམས་ཀྱི་ལུས་ལ་དམྱལ་བསྲུང་གི་ཐིག་ནག་པོ་བཏབ་ནས། 
སོག་ལེ་མེ་འབར་བས་གཤག་པ་དང་། སྟ་རེ་མེ་རབ་ཏུ་འབར་བས་བཞོག་པར་བྱེད་དེ། སྔ་མ་ལས། ཐིག་ནག་འབར་བའི་སོག་ལེས་གཤག་བཞིན་འབྱར། །འབྱར་བཞིན་
བཞོག་པས་ཤིན་ཏུ་སྡུག་བསྔལ་ལོ། །ཞེས་སོ། །ཚེ་ཚད་ཀྱང་། དེ་ཉིད་ལས། མི་ཡི་ལོ་བརྒྱ་རྩ་གསུམ་ཞག་གཅིག་སྟེ། །དེ་ཡི་ལོ་སྟོང་ཐིག་ནག་ཞག་གཅིག་ལ། །

རང་ལོ་སྟོང་ཐུབ་མི་ལོ་བྱེ་བ་ཕྲག །ས་ཡ་གཉིས་འབུམ་དགུ་ཁྲི་དྲུག་སྟོང་རྩ། །བཅུ་གཉིས་བར་དུ་ཐུབ་པར་སྟོན་པས་གསུངས། །ཅེས་སོ། །གསུམ་པ་སྡུས་འཇོམས་སུ་
སྐྱེས་པའི་སེམས་ཅན་རྣམས་དམྱལ་བསྲུང་གིས་བསྡུས་ཏེ། བྲག་རི་རྟ་དང་རྔ་མང་སེང་གེ །སྟག་གཟིག །དོམ་དྲེད་ལ་སོགས་པའི་གདོང་པ་ལྟ་བུའི་བར་དུ་གཅར་ནས་ལུས་
སྐྱོ་ནུར་དུ་བཏང་ཞིང་། ཕྱིར་གྱེས་པ་དང་སྔ་མ་བཞིན་དུ་སོས་པ་དང་། སླར་ཡང་སྔ་མ་བཞིན་དུ་བསྡུས་ཏེ་ལྕགས་ཀྱི་ཨན་འདར་གྱི་སྟེང་དུ་ཐོ་བས་བརྡུང་ནས། ཁྲག་གི་
རྒྱུན་དབང་པོའི་སྒོ་ཐམས་ཅད་ནས་ནུ་རུ་རུ་བབ་པར་བྱེད་དེ། ངལ་བསོ་ལས། བསྡུས་འཇོམས་བྲག་རི་རྟ་དང་རྔ་མོང་དང་། །སྟག་དང་སེང་གེ་ལ་སོགས་འདྲ་བའི་བར། །
རྡུལ་ཕྲན་བཞིན་འཇོམས་གྱེས་པས་སྔར་བཞིན་འཚོ། །ལྕགས་ཀྱི་ལྗོངས་སུ་ཐོ་བས་རྡུལ་བཞིན་འཐག །རབ་ཏུ་བརྩིར་བས་ཁྲག་གི་རྒྱུན་འབབ་པ། །ཞེས་དང་། ཚེ་
ཚད་ཀྱང་། དེ་ཉིད་ལས། མི་ལོ་གཉིས་བརྒྱ་འཐབ་བྲལ་ཞག་གཅིག་སྟེ། །ཚེ་མའི་གཉིས་སྟོང་བསྡུས་འཇོམས་ཉིན་ཞག་གཅིག །རང་ལོ་སྟོང་ཁྲག་གཉིས་སུ་སྡུག་

༄༅། །བསྔལ་ལོ། །དེ་ཡང་མི་ལོ་བྱེ་བ་ཕྲག་སུམ་འབུམ། །དྲུག་ཁྲི་བརྒྱད་སྟོང་རྩ་གཅིག་ཐུབ་པར་གསུངས། །ཞེས་སོ། །བཞི་པ་ངུ་འབོད་ཅན་གྱི་སེམས་
ཅན་དམྱལ་བར་སྐྱེས་པ་རྣམས་ལྕགས་ཀྱི་ཁང་སྒྲོམ་མེ་འབར་བའི་ནང་དུ་བསྲེག་པ་དང་། ལྕགས་ཞུན་ཁོལ་མའི་ནང་དུ་འཚོད་པས། དེའི་དུས་སུ་ངུ་འབོད་མ་གཏོགས་པའི་
སྐྱབས་གཞན་མེད་པས་སྡུག་བསྔལ་ལོ། །དེ་ཉིད་ལས། ངུ་འབོད་འབར་བའི་མེས་ཚིག་འོ་དོད་འབོད། །ལྕགས་ཞུན་བསྐོལ་བར་འཚོད་པའི་སྡུག་བསྔལ་བ། །ཞེས་
དང་༑ ཚེ་ཚད་ནི། དེ་ཉིད་ལས། མི་ལོ་བཞི་བརྒྱ་དགའ་ལྡན་ཉིན་ཞག་གཅིག །དེ་ཡི་བཞི་སྟོང་ངུའབོད་ཞག་གཅིག་སྟེ། །རང་ལོ་བཞི་སྟོང་བར་དུ་སྡུག་བསྔལ་བ། །
མི་ལོ་བྱེ་བ་ཕྲག་ས་ཡ་གཉིས་དང་། །བྱེ་བ་ཕྲག་དགུ་འབུམ་བཞི་ཁྲི་སྟོང་དང་། །བྱེ་བ་བདུན་ཕྲག་བར་དུ་ཐུབ་པའོ། །ཞེས་སོ། །ལྔ་པ་ངུ་འབོད་ཆེན་པོའི་དམྱལ་བར་སྐྱེས་པ་
རྣམས་ལྕགས་ཀྱི་ཁང་སྒྲོམ་གཉིས་རིམ་ཚ་རླབས་ཀྱང་གཉིས་འགྱུར་གྱི་ཆེ་བའི་ནང་དུ། མེ་རབ་ཏུ་འབར་བས་བསྲེག་ཅིང་གཤིན་རྗེའི་ཕོ་ཉ་རྣམས་ཀྱི་འཚོད་པར་བྱེད་དོ། །

སྔ་མ་ལས། འབོད་སྒྲོགས་ཆེན་པོ་ལྕགས་ཁྱིམ་འབར་བ་རུ། །འབར་བའི་མེས་བསྲེག་གཤིན་རྗེས་འཚོད་པར་བྱེད། །ཅེས་དང་། ཚེ་ཚད་ཀྱང་དེ་ཉིད་ལས། མི་ལོ་
བརྒྱད་བརྒྱ་འཕྲུལ་དགའི་ཞག་གཅིག་སྟེ། །དེ་ལོ་བརྒྱད་སྟོང་ངུ་འབོད་ཆེའི་ཞག་གཅིག །རང་ལོ་བརྒྱད་སྟོང་ཉིད་དུ་སྡུག་བསྔལ་བ། །མི་ལོ་བྱེ་བ་ཕྲག་ས་ལ་གསུམ་དང་། །
བྱེ་བ་ཕྲག་ལྔ་འབུམ་ལྔ་ཁྲི་གཉིས་སྟོང་། དྲུག་ཅུ་རྩ་དྲུག་བར་དུ་ཐུབ་པ་ཡིན། །ཞེས་སོ། །དྲུག་པ་ཚ་བའི་དམྱལ་བར་སྐྱེས་པ་རྣམས་ལྕགས་ཁང་མེ་རབ་ཏུ་འབར་བའི་
ནང་དུ་བཅུག་ནས། མདུང་གི་འབིག་པ་དང་། ཁྲོ་ཆུ་ཁོལ་མ་ཁར་བླུགས་པས་ཁོང་པ་ཚིག་པ་དང་། ལྕགས་སྲེག་གི་ས་གཞི་ལ་གན་རྐྱལ་དུ་བསྒྱིལ་ནས་ཐོ་བ་མེ་འབར་
བས་བརྡུང་བར་བྱེད་དོ། །ངལ་བསོ་ལས། ཚ་བ་ལྕགས་ཁང་ནང་བཞུགས་མདུང་ཐུང་གི །ཀླད་པ་འགེམ་ཞིང་ཐོ་བས་རབ་ཏུ་བརྡུང་། །འབར་བའི་མེ་ལྕེས་ཕྱི་ནང་
ཀུན་ཏུ་བསྲེག །ཅེས་དང་། ཚེ་ཚད་ཀྱང་། དེ་ཉིད་ལས། མི་ལོ་སྟོང་དང་དྲུག་བརྒྱ་གཞན་འཕྲུལ་ཞག །དེ་ཡི་ལོ་ཁྲི་དྲུག་སྟོང་ཚ་བའི་ཞག །རང་ལོ་ཁྲི་དང་དྲུག་

༄༅། །སྟོང་བར་ཐུབ་པ། །མི་ལོ་བྱེ་བ་ཕྲག་ས་ཡ་བརྒྱད་དང་། །བཞི་འབུམ་དང་ནི་བྱེ་བ་ཁྲག་ཁྲི་ཕྲག །དྲུག་སྟོང་ལྔ་བརྒྱ་སུམ་ཅུ་རྙེད་མཆིས་སོ། །ཞེས་
སོ༑ །བདུན་པ་རབ་ཏུ་ཚ་བའི་དམྱལ་བར་སྐྱེས་པ་རྣམས། ལྕགས་ཁང་གཉིས་རིམ་གྱི་ནང་དུ་མེ་རབ་ཏུ་འབར་བས་བསྲེག་པ་དང་། ལྕགས་ཀྱི་གསལ་ཤིང་རྩེ་གསུམ་པ་
མེ་འབར་བ་རྐང་མཐིལ་གཉིས་འཕོང་དང་གསུམ་ལ་བཙུག་ནས་སྤྱི་བོ་དང་། ཕྲག་པ་གཉིས་སུ་ཕྱུང་ཞིང་། ལྕགས་འདག་མེ་འབར་བས་ལུས་ཁྱབ་པར་དཀྲིས་པ་དང་། 
ལྕགས་ཟངས་ཆེན་མོ་ཁྲོ་ཆུ་ཁོལ་མའི་ནང་དུ་འཚོད་པས་སྡུག་བསྔལ་ཏེ། སྔ་མ་ཉིད་ལས། རབ་ཏུ་ཚ་བ་ལྕགས་ཁྱིམ་གཉིས་རིམ་ནང་། །འབར་བའི་མེ་དང་མདུང་རྩེ་
གསུམ་པས་བསྣུན། །སྤྱི་བོ་ཕྲག་པ་གཉིས་ཕྱུང་ལེབ་མས་དཀྲིས། །ཟངས་ཆེན་ཁོལ་མར་འཚོད་པས་སྡུག་བསྔལ་བ། །ཞེས་དང་། ཚེ་ཚད་ཀྱང་། དེ་ཉིད་ལས། 
ཚེ་ཚད་བར་གྱི་བསྐལ་པ་ཕྱེད་ཐུབ་སྟེ། །མི་ལོའི་གྲངས་ཀྱི་གཞལ་བའི་ཡུལ་ལས་འདས། །འཇིག་རྟེན་ཆགས་གནས་འཇིག་སྟོང་བསྐལ་ཆུང་བཞི། །བར་བསྐལ་གཅིག་

སྟེ་བརྒྱད་ཅུ་བསྐལ་ཆེན་པོ། །ཞེས་སོ། །བརྒྱད་པ་མནར་མེད་པའི་དམྱལ་བར་སྐྱེས་པ་རྣམས་ལྕགས་ཀྱི་ཁང་པ་མེ་རབ་ཏུ་འབར་བའི་ནང་དུ། ཁྲོ་ལྕགས་ཟངས་
དཔག་ཚད་དུ་མ་ཡོད་པའི་ནང་དུ་ཁྲོ་ཆུ་ཁོལ་མ་བླུགས་ཤིང་། དེར་བཅུག་ནས་ཕྱོགས་བཞི་ནས་མེ་བར་མཚམས་མེད་པར་འབར་བས་བསྐོལ་བར་བྱེད་ཅིང་། སྨྲེ་སྔགས་
ཀྱི་སྒྲ་འདོན་པ་མ་གཏོགས་པ། མེ་དང་སེམས་ཅན་སོ་སོར་མཐོང་བ་མེད་དེ། ངལ་བསོ་ལས། མནར་མེད་ལྕགས་ཁང་མེ་ལྕེ་འབར་བའི་ནང་། །སེམས་དམྱལ་
ཀུ་ཅོ་སྨྲེ་སྔགས་འདོན་པ་ལས། །མེ་དང་སེམས་ཅན་སོ་སོར་མཐོང་བ་མེད། །མར་མེ་འབར་བ་སྙིང་པོ་ལ་ཞེན་བཞིན། །སྲོག་གི་ཟུངས་ཙམ་མེ་ནང་དབུས་
གནས་པ། །ཞེས་དང་། ཚེ་ཚད་ཀྱང་། དེ་ཉིད་ལས། བར་བསྐལ་གནས་པའི་ཡུན་ཙམ་མནར་དགོས་ཏེ། །དེ་ལས་ཆེ་བའི་སྡུག་བསྔལ་གཞན་མེད་པས། །
མནར་མེད་བསྟིར་མེད་ཅེས་སུ་བཤད་པ་ཡིན། །ཞེས་སོ། །དེ་ལྟར་སྨོས་པའི་དམྱལ་བ་དེ་དག་གི་གོང་མ་ནས་རིམ་པ་བཞིན་དུ་འོག་མ་རྣམས་མེ་ལ་སོགས་པ་

༄༅། །བདུན་འགྱུར་གྱི་ཚ་ཞིང་སྡུག་བསྔལ་ཡང་། དེ་ལྟར་གཅིག་ལས་གཅིག་གི་ཆེ་བར་ཡོད་དེ། ཡང་དེ་ཉིད་ལས། གོང་དུ་སྨོས་པའི་དམྱལ་བ་
དེ་དག་གི། །རིམ་བཞིན་མེ་ལྕེ་བདུན་འགྱུར་གྱི་ཚ་ཞིང་། །འོག་མར་སྔ་མའི་སྡུག་བསྔལ་ལྷག་དང་བཅས། །ཅི་སྲིད་ལས་མ་ཟད་པར་སྡུག་བསྔལ་མྱོང་། །ཞེས་སོ། །
གཞན་ཡང་ཉི་ཚེ་དང་ཉེ་འཁོར་གཉིས་ལས། ཉི་ཚེ་བའི་སེམས་ཅན་དམྱལ་བ་ནི། མང་པོའམ། གཉིས་སམ་གཅིག་གམ་སོ་སོའི་ལས་དག་གི་གྲུབ་པ་ཡིན་ཏེ། དེ་
དག་གི་རྣམ་པ་བྱེ་བྲག་དུ་མ་ཡོད་དེ། འདིའི་གནས་ལ་ངེས་པ་མེད་དེ། ཆུ་བོ་དང་། རི་དང་། ལྗོན་ཤིང་དང་། ནམ་མཁའ་དང་། བྲག་དང་། ས་འོག་དང་། ཁ་གཅིག་
མིའི་ཡུལ་ན་གནས་ཏེ། མོངྒལ་གྱི་བུས་གཟིགས་པ་ལྟ་བུའོ། །སྔ་མ་ལས། ཉི་ཚེ་རི་དང་ལྗོན་ཤིང་ནམ་མཁའ་དང་། །བྲག་བར་མེ་ཆུ་ངེས་མེད་གནས་རྣམས་སུ། །
ཉུང་ངུར་གནས་དང་འདུས་དང་གཅིག་པུར་གནས། །དེ་ནི་སྡུག་བསྔལ་གང་རུང་རེ་རེས་གདུང་། །དེ་ཕྱིར་ཉི་ཚེ་བ་ཞེས་བཤད་པ་ཡིན། །ཞེས་སོ། །ཉེ་འཁོར་ནི་མནར་

མེད་ཀྱི་ཁང་པའི་ཕྱོགས་བཞིར་མེ་མ་མུར་གྱི་འབོས་ལ་སོགས་པ་བཞི་བཞི་ཡོད་པར་གསུངས་ཏེ། དེ་ཉིད་ལས། ཉེ་འཁོར་མནར་མེད་ཁང་པའི་ཕྱི་རོལ་བཞིར། །མེ་མ་
མུར་དང་རོ་མྱག་མཚོན་ཆའི་ཐང་། །ཆུ་བོ་རབ་མེད་བཞི་བཞི་བཅུ་དྲུག་གོ། །ཅེས་པས། དེ་ཡང་མནར་མེད་ཀྱི་སྒོ་བྱེ་སྙམ་ནས་ཕྱིར་ཐོན་པ་ལས། འོབས་བཟང་གྲིབ་
མ་ཡོད་པ་མཐོང་ནས་ཕྱིན་པས། མེ་མ་མུར་གྱི་འོབས་པུས་ནུབ་ཙམ་ཡོད་པ་ལ་བརྒལ་བས། ཤ་ཚིག་ཅིང་རུས་པ་དཀར་ཟང་ཟང་འགྲོ་བ་ལས། རྐང་པ་བཏེགས་ན་དེ་
དག་སོས་པར་གྱུར་ཏེ་སྡུག་བསྔལ་རྒྱུན་རིང་པོར་མྱོང་ངོ་། །སྔ་མ་ལས། མནར་མེད་སྒོ་ཕྱེ་སྙམ་ནས་ཕྱིར་ཐོན་པས། །འོབས་བཟང་གྲིབ་མ་མཐོང་ནས་ཕྱིན་མ་ཐག །
འདག་མེ་འབར་བ་པུས་མོ་ནུབ་བརྒལ་བས། །ཤ་ཀུན་ཚིག་ནས་རུས་པ་ཀུནྡྷའི་མདོག །ཡང་སོས་སྔར་བཞིན་ཤིན་ཏུ་སྡུག་བསྔལ་ལོ། །ཞེས་སོ། །ཡང་དེ་ལས་ཐར་
ཙམ་ན། བསིལ་བའི་འདམས་མཐོང་ནས་ཕྱིན་པ་དང་། །ཐང་དེ་མི་གཙང་བ་རོ་མྱག་གི་འདམ་རྫབ་རྟག་པའི་འདམ། རོ་རུལ་དྲི་ང་ཞིང་སྐྱུག་བྲོ་བའི་འདམ་དུ་བྱིང་ནས། 

༄༅། །སྲིན་བུ་ལྕགས་ཟངས་ཀྱི་མཆུ་ཅན་གྱི་ཤ་རུས་འབིག་ཅིང་སྡུག་བསྔལ་ཏེ། དེ་ཉིད་ལས། ཡང་ནི་བསིལ་བའི་འདམ་མཐོང་ཞུགས་མ་ཐག །རོ་མྱག་རུས་
དྲི་ང་བའི་འདམ་བྱིང་ནས། །ལྕགས་ཟངས་གསེར་གྱི་མཆུ་ཅན་སྲིན་འབུས་འབིག །ཅེས་སོ། །ཡང་དེ་ལས་ཐར་བ་དང་། ཐང་ཉམ་དགའ་བ་ཞིག་མཐོང་ནས་ཕྱིན་པ་དང་། དེ་
ནི་སྤུ་གྲིས་གཏམ་པའི་ལམ་དུ་སོང་ནས། རྒྱུ་ལྕགས་ལས་གྲུབ་པའི་སྤུ་གྲི་སོར་བཅུ་དྲུག་པ་ཤིན་ཏུ་རྣོ་བ་དེས་ཤ་རུས་དུམ་བུར་གཏུབ་ནས་སྡུག་བསྔལ་ཏེ། དེ་ཉིད་ལས། སླར་
ཡང་ཐང་ཉམས་དགའ་མཐོང་ཕྱིན་མ་ཐག །སྤ་གྲི་འབར་བས་དུམ་བུར་གཏུབ་ཅིང་འཚོ། །ཞེས་སོ། །དེ་ལས་ཐར་བ་དང་། ཡང་ནགས་འདབ་ཡིད་དུ་འོང་བ་ཞིག་མཐོང་
ནས་ཕྱིན་པས། དེ་རལ་གྲིའི་ནགས་ཚལ་དུ་སོང་སྟེ། རླུང་གིས་བསྐྱོད་པའི་ཚེ་ཤིང་ལོ་རྙིང་པ་བྲུལ་བ་ལྟར། རལ་གྲིའི་ཆར་བབ་པས་ལུས་དུམ་བུར་གཏུབ་ཅིང་སྡུག་བསྔལ་ཏེ། 
དེ་ཉིད་ལས། ནགས་འདབ་ཡིད་འོང་དག་ཏུ་ཕྱིན་པ་ལས། །རལ་གྲིའི་ནགས་ཚལ་ལས་རླུང་འཁྲུག་པས་བཅོམ། །ཞེས་སོ། །དེ་ལས་ཐར་བ་དང་། ཡང་རེ་སྔོན་ཀང་ངེ་བ་

ཞིག་མཐོང་ནས་ཕྱིན་པས། དེ་ཤལ་མ་རིའི་སྡོང་པོར་གྱུར་ཏེ། དེ་ལ་འཛག་པ་དང་། ལྕགས་ཀྱི་ཚེར་མ་སོར་བཅུ་དྲུག་པ་ཤ་སྟག་ཏུ་གྱུར་ནས། གྱེན་དུ་འཛེག་པའི་ཚེ། སྭོ་
མཐུར་དུ་བསྟན་པར་གྱུར་པ་ལས། མཐུར་དུ་བབ་པའི་ཚེ་སྭོ་གྱེན་དུ་བསྟན་པ་དང་། སྟེང་དུ་ཕྱིན་པའི་ཚེ་བྱ་རྒོད་ཀྱི་ཀླད་པ་འགེམ་པ་དང་། ཐུར་དུ་བབ་པའི་ཚེ་སྐྱེས་པ་བུད་མེད་
མཆེ་བ་རྣོན་པོས་འཁྱུད་ཅིང་། ཁྱི་དང་ལྕེ་སྤྱང་མང་པོས་ཟ་ཞིང་སྡུག་བསྔལ་ཏེ། ཡང་སྔ་མ་ལས། སྔོན་གྱི་ཡུལ་འབོད་མཐོང་སྟེ་ཕྱིན་པ་ལས། །ལྕགས་ཀྱི་ཐུར་མ་རྣོན་
པོས་ཤ་ཁྲག་གཟག །སྟེང་དུ་སོན་ཚེ་བྱ་རྒོད་ཀླད་པ་འགེམ། །སླར་ཡང་རི་ཡི་དྲུང་ནས་འབོད་པ་སྙམས། །ཐུར་དུ་བབ་པས་ཐུར་མ་གྱེན་དུ་གཟག །ཐང་འཚམ་སྐྱེས་པ་
བུད་མེད་མཆེ་རྣོན་ཅན། །འབར་བས་འཁྱུད་དེ་ཤིན་ཏུ་སྡུག་བསྔལ་ཞིང་། །ཁྱི་དང་ལྕེ་སྤྱང་མང་པོས་ཟ་བར་བྱེད། །ཅེས་སོ། །དེ་ལས་ཐར་བ་དང་། ཡང་བསིལ་བའི་ཆུ་
ཀླུང་མཐོང་ནས་ཕྱིན་པས། ཐལ་ཚན་ཆུ་བོ་རབ་མེད་སྐེད་པ་ནུབ་པ་ཙམ་དུ་གྱུར་ནས། འགྲོམ་གཉིས་ནས་གཤིན་རྗེའི་སྐྱེས་བུའི་བསུངས་ནས། དེ་ལ་འབོག་པས་ཤ་ཀུན་

༄༅། །ཚིགས་ཅིང་སྡུག་བསྔལ་ཏེ། དེ་ཉིད་ལས། ཡང་ནི་བསིལ་བའི་ཆ་ཀླུང་འབབ་མཐོང་ནས། །དགའ་བས་སོང་སྟེ་རབ་ཏུ་འབོག་མ་ཐག །ཐལ་
ཚན་རྐེད་ནུབ་ཤ་རུས་ཚིག་གྱུར་ཅིང་། །འགྲམ་གཉིས་གཤིན་རྗེའི་སྐྱེས་བུས་བསྲུང་བར་མཐོང་། །དེར་ནི་ལོ་སྟོང་མང་པོར་སྡུག་བསྔལ་ལོ། །ཞེས་སོ། །གཉིས་པ་གྲང་བའི་
དམྱལ་བ་བརྒྱད་ནི། སེམས་ཉིད་ངལ་བསོ་ལས། གྲང་བས་ཉམས་ཐག་པ་ཡང་རྣམ་པ་བརྒྱད། །གངས་སོགས་ཤིན་ཏུ་གྲང་བའི་གནས་དག་ཏུ། །མུན་ནག་བུ་ཡུག་
འཚུབ་པས་སྦྲེབ་པའི་ལུས། །ཆུ་བུར་ཅན་དང་ཆུ་བུར་རྡོལ་བ་ཅན། །གྲང་བས་སྭོ་འཐམ་སྨྲ་སྔགས་ཨ་ཆུ་ཟེར། །ཀྱི་ཧུད་ཨུཏྤལ་ལྟར་གས་པདྨ་དང་། །པདྨ་ཆེ་ལྟར་
གས་པའི་རྨ་ནང་དུ། །སྲོག་ཆགས་མཆུ་རྣོན་འབར་བས་ཟ་བ་ནི། །ཅི་སྲིད་ལས་མཐའ་གཏུག་ཚེ་གཡོ་བར་འགྱུར། །ཞེས་གསུངས་པས། གྲང་དམྱལ་བརྒྱད་ཀྱི་དང་པོ། ཆུ་
བུར་ཅན་གྱི་དམྱལ་བར་སྐྱེས་པའི་སེམས་ཅན་རྣམས་ཀྱི་ལུས་གངས་དང་བུ་ཡུག་འཚུབ་པའི་གནས་སུ་ལོ་གསར་རྒང་གི་ལྷག་པ་བས་ཉི་ཤུ་འགྱུར་གྱི་གྲང་བའི་རླུང་གིས་ཕྱོགས་

བཞི་ནས་བུས་པས། ལུས་འཁྲེག་ཅིང་དཔེར་ན་ཡུངས་འཁྱགས་པ་ལ་ཆུ་བུར་འོང་བ་བཞིན་དུ། ཆུ་བུར་མང་པོ་བྱུང་ནས་སྡུག་བསྔལ་ལོ། །གཉིས་པ་ཆུ་བུར་རྡོལ་པ་ཅན་ནི། 
སྔ་མ་བས་ཉི་ཤུ་འགྱུར་གྱི་གྲང་ཆེས་ནས་ཆུ་བུར་རྣམས་རྡོལ་ཏེ། རྨར་གྱུར་པ་ལས་ཁྲག་དང་ཆུ་སེར་འཛག་པ་ལ། སྲིན་བུ་ལྕགས་མཆུ་ཅན་གྱི་ཟ་ཞིང་འབིག་ནས་སྡུག་བསྔལ་
ལོ༑ །གསུམ་པ་ཀྱི་ཧུད་ཅེས་པའམ་ཨ་ཆུ་ཟེར་བའི་དམྱལ་བར་སྐྱེས་པ་རྣམས་ཀྱི་ལུས་ལ། ཡང་སྔ་མ་བས་ཉི་ཤུ་འགྱུར་གྱི་གྲང་བས་མ་བཟོད་ནས་ཀྱི་ཧུད་ཅེས་པའི་སྒྲ་
རང་དབང་མེད་པར་འཆོར་བ་དང་། ཨ་ཆུ་ཟེར་ཞིང་སྡུག་བསྔལ་ལོ། །བཞི་པ་སྭོ་ཐམ་ཐམ་པར་སྐྱེས་པའི་དམྱལ་བ་རྣམས་ཀྱི་ལུས་ལ། སྔ་མ་བས་གྲང་དྲག་ནས་
ཨ་ཆུ་དང་ཀྱི་ཧུད་ཀྱི་སྒྲ་མ་ཐོན་པར་སྭོ་འཐམ་ནས་སྡུག་བསྔལ་ལོ། །ལྔ་པ་པདྨ་ལྟར་གས་པའི་དམྱལ་བར་སྐྱེས་པ་རྣམས་ཀྱི་ལུས་ལ། སྔ་མ་བས་ཉི་ཤུ་འགྱུར་
གྱིས་གྲང་བས་ཉེན་ནས་ལས་ཚལ་པ་བརྒྱད་དུ་གས་ནས་སྡུག་བསྔལ་ལོ། །དྲུག་པ་པདྨ་ལྟར་ཆེར་གས་པའི་དམྱལ་བར་སྐྱེས་པ་རྣམས་ཀྱི་ལུས་ལ། སྔ་མ་བས་ཤིན་

༄༅། །དུ་གྲང་བའི་སྟབས་ཀྱི་ལུས་ཚལ་པ་བཅུ་དྲུག་ཏུ་གས་ནས་སྡུག་བསྔལ་ལོ། །བདུན་པ་ཨུཏྤལ་ལྟར་གས་པའི་དམྱལ་བ་རྣམས་ཀྱི་ལུས་ལ་གྲང་བའི་རླུང་
བུས་པས་ལུས་ཚལ་པ་སུམ་ཅུ་རྩ་གཉིས་སུ་གྱེས་ནས་ཨུཏྤལའི་ཁ་དོག་ལྟར་སྔོན་པོར་གྱུར་པའོ། །བརྒྱད་པ་ཨུཏྤལ་ལྟར་ཆེར་གས་པའི་དམྱལ་བར་སྐྱེས་པ་རྣམས་ཀྱི་ལུས་ལ་
སྔ་མ་བས་ཉི་ཤུ་འགྱུར་གྱི་གྲང་བས་གདུང་ནས་ཤིན་ཏུ་འཁྲེག་ནས། ཨུཏྤལ་ལྟར་གྱེས་ནས་ལུས་ཚལ་པ་དྲུག་ཅུ་རྩ་བཞི་འམ་བརྒྱ་ཉེར་བརྒྱད་ཙམ་དུ་གས་ནས་སྡུག་བསྔལ་
དཔག་ཏུ་མེད་པ་མྱོང་ངོ་། །དེ་རྣམས་ཀྱི་གནས་ནི་ཚ་དམྱལ་གྱི་བྱང་ཕྱོགས་དཔག་ཚད་ཁྲི་འདས་ན་གནས་སོ། །ཚེ་ཚད་ནི། སྔ་མ་ཉིད་ལས། ཚེ་ཡི་ཚད་ནི་ཀོ་པ་ལ་ཡི་
ཁལ༑ །བཅུ་ཚད་ཉི་ཤུ་ཤོང་བའི་ཏི་ལ་རྫོངས་ནས། །ལོ་བརྒྱར་ཏིལ་ཅིག་ཕྱུང་བ་ཟད་གྱུར་པ། །ཆུ་བུར་ཅན་ཚེ་ལྷག་མ་ཉི་ཤུ་འགྱུར། །ཞེས་སོ། །དེ་ལྟ་བུའི་དམྱལ་
ཁམས་བཅྭོ་བརྒྱད་ལ་དེ་འདྲ་བའི་སྡུག་བསྔལ་དཔག་ཏུ་མེད་པ་ཡོད་མོད། བཀའ་བསྟན་བཅོས་དུ་མ་ནས་གསུངས་འདུག་པ་ལ། འདི་ལ་མི་འཇིགས་པར་ལས་ངན་

དུ་མ་བསགས་པ་རྣམས་ཀྱི་སྙིང་ལ་འཇི་ལྟ་བུ་ཞིག་ཡོད་ན་ཨང་། ཀློང་ཆེན་པས་ཀྱང་། དེ་ལྟའི་དམྱལ་བར་སུ་ཞིག་འཇིགས་མི་བྱེད། །སྲིད་ན་དེ་འདྲའི་སྡུག་བསྔལ་
དཔག་ཏུ་མེད། །ཅེས་གསུངས་སོ། །ངན་འགྲོའི་གཉིས་པ་ཡི་དྭགས་ཀྱི་སྡུག་བསྔལ་ལ་གཉིས་ཏེ། བྱིང་ན་གནས་པ་དང་། མཁར་རྒྱུ་བ་གཉིས་སོ། །དང་པོ་
ལ་བཞི་སྟེ། ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། སྒོས་ཁོལ་གྱི་སྒྲིབ་པ་ཅན། སྤྱི་མཐུན་གྱི་སྒྲིབ་པ་ཅན་དང་བཞི་ལས། སློབ་དཔོན་པདྨས། དེ་ནས་ཡི་
དྭགས་འཇིག་རྟེན་ན། །བཀྲེས་སྐམ་སྡུག་བསྔལ་དཔག་ཏུ་མེད། །བཟའ་བཏུང་མི་མཐོང་མཐོང་སྲིད་ཀྱང་། །རྩོག་མཐོང་ཕྱི་ཡི་སྒྲིབ་པ་ཅན། །ཟས་སྐམ་མི་
ཆུད་ཆུད་སྲིད་ཀྱང་། །རྩ་རྩུབ་ནང་གི་སྒྲིབ་པ་ཅན། །བཟའ་བཏུང་མི་རྙེད་རྙེད་སྲིད་ཀྱང་། །གཞན་བསྲུང་སྒོས་ཁོལ་སྒྲིབ་པ་ཅན། །ཟས་སྐམས་རྣམ་པ་གང་དུ་ཡང་། །
མི་རྙེད་སྤྱི་མཐུན་སྒྲིབ་པ་ཅན། །ཞེས་གསུངས་པས། དེ་ལ་དང་པོ་ཕྱིའི་སྒྲིབ་པ་ཅན་ནི། བཟའ་བཏུང་མི་མཐོང་ཞིང་། གལ་ཏེ་མཐོང་ན་ཡང་རྣག་ཁྲག་དང་ངན་

༄༅། །སྐྱུག་མ་སོགས་པ་མི་གཙང་བའི་རྫབ་སུ་མཐོང་ནས་བཟའ་བཏུང་མི་རུང་བ་དང་། གཉིས་པ་ནང་གི་སྒྲིབ་པ་ཅན་ནི། ལུས་ཆེ་ཞིང་ལྟོ་བ་ཡངས་པ། 
རྐང་ལག་ཕྲ་བ། ཁ་ཁབ་མིག་ཙམ་ལས། ཟས་སྐོམ་ཁར་མི་ཚུད་དེ། གལ་ཏེ་ཚུད་ནའང་ལྟོ་བ་མི་ཁེངས། ལྟོ་བ་ཁེངས་ན་ཡང་རྐང་ལག་གིས་ལུས་མི་ཐེག་ཅིང་
ཁོང་པ་ནང་དུ་མེ་ལྕེ་འབར་ཞིང་ཚིག་པར་འགྱུར་རོ། །གསུམ་པ་སྒོས་ཁོལ་གྱི་སྒྲིབ་པ་ཅན་ནི། བཟའ་བཏུང་མི་རྙེད་ཅིང་། རྙེད་ཀྱང་གཞན་གྱི་བསྲུང་བར་མཐོང་ནས་
བཟའ་བཏུང་གི་དབང་མེད་དོ། །བཞི་པ་སྤྱི་མཐུན་གྱི་སྒྲིབ་པ་ཅན་ནི། བཟའ་བཏུང་གང་ཡང་མེད་ཅིང་། དབུལ་འཕོང་གི་འཇིགས་ཤིང་སྡང་བར་འགྱུར་རོ། །སེམས་
ཉིད་ངལ་བསོ་ལས། ཡི་དྭགས་དབྱིངས་མཁར་རྒྱ་བའི་ངབྱིངས་གནས་པ། །ལུས་ཆེ་རྐང་ལག་ཕྲ་ཞིང་ལྟོ་བ་ཡངས། །མགྲིན་པ་འཕྲ་ཞིང་ཁབ་ཀྱི་མིག་ཙམ་ཁ། །
ཟས་སྐོམ་མི་རྙེད་བཀྲེས་སྐོམ་འབར་བས་གདུང་། །སྨན་ཤིང་མེ་ཏོག་ལ་སོགས་མཐོང་བས་སྐམ། །ཕྱི་རོལ་ཡིད་དུ་མི་འོང་ངན་སྐྱུག་ཟ། །ཟས་སྐམ་མཐོང་ཡང་

བསྲུང་བར་སྣང་བ་དང་། །ནང་གི་སྒྲིབ་པས་ལྟོ་བར་མེ་འབར་ཞིང་། །ཁ་ནས་མེ་ལྕེ་དུད་པར་བཅས་པ་འཐུལ། །སྤྱི་མཐུན་སྒྲིབ་པས་དབུལ་འཕང་འཇིགས་སྔང་འཚེ། །
ཉམ་ངའི་གནས་སུ་མགོན་མེད་སྡུག་བསྔལ་ཉེན། །ཞེས་སོ། །གཉིས་པ་མཁར་རྒྱ་བའི་ཡི་དྭགས་ནི། ཡང་དེ་ཉིད་ལས། མཁའ་ལ་རྒྱུ་བའི་ཡི་དྭགས་འདྲེ་རྣམས་དང་། །
གནོད་སྦྱིན་སྲིན་པོ་བཙན་དང་རྒྱལ་པོ་སོགས། །ལས་ཀྱི་རྫུ་འཕྲུལ་ཐོགས་མེད་ཀུན་ཏུ་རྒྱུ། །གནོད་པ་སྣ་ཚོགས་མངོན་པར་བསྒྲུབ་པ་སྟེ། །ནད་གཏོང་མདངས་འཕྲོག་ཚེ་
ལ་བར་དུ་གཅོད། །ཅེས་སོ། །ཚེ་ཚད་ཀྱང་། དེ་ཉིད་ལས། ཚེ་ཚད་མི་ཡི་ཟླ་བར་ཉིན་ཞག་གཅིག །རང་ལོ་ལྔ་བརྒྱ་མི་ལོ་ཁྲི་ལྔ་སྟོང་། །གཤིན་རྗེའི་འཇིག་རྟེན་དག་
ཏུ་སྡུག་བསྔལ་ལོ། །ཞེས་སོ། །ངན་འགྲོ་གསུམ་པ་དུད་འགྲོའི་སྡུག་བསྔལ་ལ་གཉིས་ཏེ། དབྱིངས་ན་གནས་པ་དང་། ཁ་འཐོར་བ་གཉིས་ལས། པདྨས་ཀྱང་། 
དེ་ནས་དུད་འགྲོའི་འཇིག་རྟེན་ན། །རང་བཞིན་བླུན་ཅིང་བརྡའ་མི་འཕྲོད། །གཏི་མུག་གླན་ལྐུགས་མུན་པ་འདྲ། །བྱོལ་སོང་གཅིག་ལ་གཅིག་ཟ་བའི། །གཤེད་མ་

༄༅། །གཞན་གྱི་གསོད་པ་དང་། །དབང་མེད་བཀོལ་སྤྱད་སྡུག་བསྔལ་ལོ། །ཞེས་གསུངས་པས། དེ་ལ་དང་པོ་དབྱིངས་ཀྱི་དུད་འགྲོ་ནི། རྒྱ་མཚོ་ཆེན་
པོ་བཞི་དང་གླིང་བར་གྱི་མུན་པར་གནས་ཏེ། གཅིག་གིས་གཅིག་ཟ་བ་དང་། ཚ་གྲང་དང་བཀྲེས་སྐོམ་གྱི་འཇིགས་པས་ཉེན་ཏེ། ངལ་བསོ་ལས། དུད་འགྲོ་དབྱིངས་
གནས་ཆུ་གཏེར་བཞི་ཡི་ཁྱོན། །གཅིག་གིས་གཅིག་ཟ་སྡུག་བསྔལ་དཔག་ཏུ་མེད། །གླིང་བར་མུན་ནག་རྒྱ་མཚོར་གནས་པ་ཡང་། །ཚ་གྲང་བཀྲེས་སྐོམ་གཅིག་ཟའི་འཚེ་
བས་འཇིགས། །ཞེས་སོ། །གཉིས་པ་ཁ་འཐོར་བའི་དུད་འགྲོ་ནི། མི་ཡུལ་ན་གནས་པའི་བྱ་རི་དྭགས། རྟ་གླང་ར་ལུག་ལ་སོགས་པའི་དུད་འགྲོ་རྣམས་ལ། རྔོན་པ་
ལ་སོགས་པས་འཚེ་བ་དང་། བཀོལ་སྤྱོད་བརྡེག་བརྩོག་ལ་སོགས་པས་སྡུག་བསྔལ་བ་དང་། གཞན་ཡང་ཤ་དང་ལྤགས་པ་རུས་པ་ལ་སོགས་པ་འདོད་པའི་ཕྱིར། གསོད་
གཅོད་ཀྱི་སྡུག་བསྔལ་དཔག་ཏུ་མེད་པ་ཡོད་དེ། ཡང་དེ་ཉིད་ལས། ཁ་འཐོར་མི་ཡུལ་བྱ་དང་རི་དྭགས་སོགས། །རྔོན་པས་གཙོ་ཞིང་རང་རང་གནོད་པས་ཉན། །རྟ་

གླང་རྔ་མོང་ར་དང་བུང་བུ་སོགས། །བཀོལ་སྤྱད་བརྡེག་བརྩོག་སྡུག་བསྔལ་མཐའ་ཡས་ཤིང་། །ཤ་དང་ལྤགས་པ་རུས་པའི་ཕྱིར་འཆི་བ། །རང་བཞིན་སྡུག་བསྔལ་ཕ་མཐའ་
མི་མངོན་ཞིང་། །ཞེས་སོ། །ཀ་རྣམས་ལའང་སྡུག་བསྔལ་དཔག་ཏུ་མེད་དེ། དེ་ཉིད་ལས། ཀླུ་རྣམས་ཉིན་མཚན་ཕྱེད་མའི་སྡུག་བསྔལ་དང་། །སྔ་དྲོ་ཕྱི་དྲོ་འགྱུར་
བའི་བདེ་སྡུག་དང་། །ཁ་གཅིག་གནས་སུ་བྱེ་ཚན་ཆར་འབབ་པ། །ལ་ལ་གཅིག་པུར་གྲོགས་བྲལ་འཕོང་པས་ཉེན། །ཕལ་ཆེར་རྨོངས་དང་མཁའ་ལྡིང་འཇིགས་
ལ་སོགས། །སྡུག་བསྔལ་རྣམ་པ་སྣ་ཚོགས་དུ་མ་ལྡན། །ཞེས་སོ། །ཚེ་ཚད་ཀྱང་། དེ་ཉིད་ལས། ཚེ་ཡང་མ་ངེས་ཁ་གཅིག་ཉིན་རེ་ལ། །འཇོགས་པོ་ལ་སོགས་
བསྐལ་པར་གནས་པའང་གསུངས། །ཞེས་སོ། །གཉིས་པ་བདེ་འགྲོའི་སྡུག་བསྔལ་ལ་གསུམ་སྟེ། མིའི་སྡུག་བསྔལ་དང་། ལྷ་མ་ཡིན་གྱི་སྡུག་བསྔལ་དང་། 
ལྷའི་སྡུག་བསྔལ་དང་གསུམ་ལས། དང་པོ་མིའི་སྡུག་བསྔལ་ལ་བརྒྱད་ཏེ། རྫོགས་ཆེན་སེམས་ཉིད་ངལ་བསོ་ལས། མི་རྣམས་ལ་ཡང་བདེ་བའི་སྐབས་མེད་

༄༅། །དེ༑ །མྱ་ངན་ཡིད་མི་བདེ་དང་འཁྲུག་ལ་སོགས། །གཅིག་མ་སོང་པར་གཅིག་གི་སྡུག་བསྔལ་དང་། །ཟས་སོགས་དུག་འདྲེས་ཟོས་པར་འགྱུར་བ་
དང་༑ །ཟས་གོས་སྤྱོད་ལམ་ཉེས་པས་ནད་སོགས་སུ། །ཕྱི་མའི་སྡུག་བསྔལ་འདུ་བྱེད་མཚོན་པ་སྟེ། །སྡུག་བསྔལ་ཉིད་གསུམ་དག་དང་དེ་བཞིན་དུ། །སྐྱེ་རྒ་ན་འཆི་མི་
སྡུག་འཕྲད་པ་དང་། །སྡུག་བྲལ་འདོད་པས་འཕོང་དང་ཉེ་བར་ལེན། །རྣམ་པ་བརྒྱད་ཀྱི་སྡུག་བསྔལ་ཚད་མེད་དེ། །ཞེས་པས། དང་པོ་སྐྱེ་རྒ་ན་འཆི་བཞིའི་སྡུག་བསྔལ་
ལས༑ དང་པོ་སྐྱེ་བའི་སྡུག་བསྔལ་ནི། ཡང་དེ་ཉིད་ལས། མ་རིག་རྣམ་ཤེས་རླུང་སེམས་ཐིག་ལེར་འདུས། །མེར་ནུར་ལྟར་མཁྲང་གོར་ཉ་རུ་སྦལ་འདྲ། །རིམ་
བཞིན་བདུན་ཕྲག་བདུན་དུ་ཆགས་པའི་ལུས། །མ་ཡི་མངལ་དུ་བཀྲེས་སྐོམ་ཚ་གྲངས་སོགས། །ཅུང་ཟད་ཙམ་ལའང་སྡུག་བསྔལ་དཔག་ཏུ་མེད། །མུན་ནག་དོག་ཅིང་ཉམ་
ང་དྲི་མི་ཞིམ། །འཁུམ་པའི་སྡུག་བསྔལ་མི་བཟོད་མནག་དགོས་སོ། །བདུན་ཕྲག་བདུན་ནས་ཉི་ཤུ་རྩ་དྲུག་བར། །དབང་པོའི་ཡན་ལག་བ་སྤུ་ལ་སོགས་གྲུབ། །བདུན་

ཕྲག་སུམ་ཅུ་རྩ་དྲུག་བར་སྙེད་དུ། །ལུས་ཟུང་བརྟས་དང་ཆེར་བསྐྱེད་གཡོ་བར་བྱེད། །དེ་ནས་རུས་པའི་འཁྲུལ་འཁོར་བརྩིར་བའི་བར། །ལས་ཀྱི་རླུང་གིས་མགོ་མཇུག་སློག་
པས་བཙའ། །འཆི་བས་ཉེན་པའི་སྡུག་བསྔལ་བསྡུས་འཇོམས་འདྲ། །བཙས་ནས་རེག་པས་ལྤགས་པ་བཤུས་པ་བཞིན། །ཁྲུས་བྱས་ཤ་བུར་སྤུ་གྲིའི་རེག་དང་མཚུངས། །
ཞེས་གསུངས་སོ། །གཉིས་པ་རྒས་པའི་སྡུག་བསྔལ་ནི། ཡང་སྔ་མ་ལས། རྒས་པའི་སྡུག་བསྔལ་ཤིན་ཏུ་བཟོད་དཀའ་བ། །ལང་ཚོ་ཉམས་པས་ཀུན་གྱི་ཡིད་མི་འོང་། །
སྟོད་སྨད་མི་ཐེག་མཁར་བ་ལ་བརྟེན་ཅིང་། །ལུས་ཀྱི་དྲོད་ཉམས་ཟས་ཀྱང་ཞ་བར་དཀའ། །མཐ་སྟོབས་ཉམས་པས་འགྲོ་འདུག་བསྒུལ་བསྐྱོད་དཀའ། །འདོད་པར་མི་
ཕྱིན་ལྷུ་ཚིག་རྣམ་པར་འགྱུར། །དབང་པོ་ཉམས་པས་མིག་འགྲིབ་གཟུགས་མི་མཐོང་། །སྒྲ་སྐད་མི་ཐོས་དྲི་རོ་རེག་མི་ཚོར། །དྲན་པ་མི་གསལ་གཏི་མུག་གཉིད་དུ་
བྱིང་༑ །ཡུལ་གྱི་ལོངས་སྤྱོད་ཉམས་པས་ཡོན་ཏན་ཆུང་། །ཟས་སོགས་ཞིམ་པོའང་དེ་ལས་ལོག་པར་སྣང་། །ཚེ་ཉམས་འཆི་བས་འཇིགས་དང་འདུ་ཤེས་འཁྲུག །

༄༅། །བྱིས་བཞིན་བཟོད་སྟོབས་ཆུང་ལ་བསྲན་མི་བཟོད། །སྣུམ་ཟད་མར་མེ་ཇི་བཞིན་མྱུར་དུ་འགྲོ། །ཞེས་སོ། །གསུམ་པ་ན་བའི་སྡུག་བསྔལ་ནི། ཡང་དེ་
ཉིད་ལས། ན་བའི་སྡུག་བསྔལ་ཤིན་ཏུ་བཟོད་དཀའ་བ། །ལུས་ཀྱི་རང་བཞིན་འགྱུར་དང་ཡིད་མི་བདེ། །ཡུལ་གྱི་ལོངས་སྤྱོད་ཡིད་དུ་མི་འོང་ཞིང་། །གྲོགས་དང་བྲལ་བར་དོག་
པས་མྱ་ངན་སྐྱེ། །སྡུག་བསྔལ་མི་བཟོད་སྨྲེ་སྔགས་འདོན་པར་བྱེད། །ཅེས་སོ། །བཞི་པ་འཆི་བའི་སྡུག་བསྔལ་ནི། ཡང་སྔ་མ་ཉིད་ལས། འཆི་བའི་སྡུག་བསྔལ་ཤིན་
ཏུ་ཆེན་པོ་ཡང་། །ཟས་གོས་གཏམ་དང་ལམ་གྱི་ཐ་མར་ཉལ། །སྲོག་ལུས་འཁོར་གཡོག་གཉན་འདུན་ལོངས་སྤྱོད་འདོར། །གཅིག་པུར་ས་ཚུག་མེད་པར་འགྲོ་བས་འཇིགས། །
ཞེས་དང་། སློབ་དཔོན་པདྨས་ཀྱང་། དེ་ནས་འཆི་བའི་སྡུག་བསྔལ་ནི། །ཀུན་ལ་ཐོག་ཐབ་ཐབས་སུ་འབྱུང་། །མལ་གྱི་ཐ་མ་ཤི་མལ་འཇུགས། །གོས་ཀྱི་ཐ་མ་རོ་གོས་གོན། །
ཟས་ཀྱི་ཐ་མ་དུར་བརྒྱག་སྙོད། །གཏམ་གྱི་ཐ་མ་ཁ་ཆེམས་བཞག །གཉན་འདུན་རྣམས་ཀྱི་མཐའ་བསྐོར་ཡང་། །ངོ་མི་ཤེས་ཤིང་བླ་ཅོལ་སྨྲ། །ཟས་སྐོམ་རྣམས་ཀྱིས་མཐའ་ 

བསྐོར་ཡང་། །དངས་ཁར་འོང་བ་ཆུ་ལས་མེད། །ཕན་པའི་ཐབས་མེད་ནུས་མཐུ་རྒྱུག །ཐམས་ཅད་ཁོ་ཐག་ཆོད་པའི་ཚེ། །མི་ཚེ་དོན་མེད་ཡེངས་ལ་སོང་། །ཆོས་མ་སྤྱད་
ཅིང་སྡིག་སྤྱད་པས། །འོ་འགྱོད་བྲང་ལ་སེན་མོས་འབྲད། །འགྱོད་ཀྱང་ཅིང་ཕན་བྱ་བ་ཐལ། །འཁོར་བའི་གཡང་ལ་ཉམ་ང་བས། །འབུ་ཚུག་བལྟ་ཞིང་ཤི་སྤར་འཐམ། །
རླུང་སེམས་གནས་སུ་མི་སྡོད་པས། །དབུག་ནི་ཧ་རིང་ཕྱིར་ལ་འདོན། །རང་ལུས་འབྱུང་བ་སྡུད་པ་ལས། །སྣང་བ་འཆུག་པར་གྱུར་པའི་ཚེ། །འོད་དང་ཕྱོགས་དང་སྒྲ་དང་
ལྷུང་། །སྐྲག་སྔང་འཇིགས་པ་སྣ་ཚོགས་འབྱུང་། །དེ་ནས་བེམ་རིག་བྲལ་བའི་ཚེ། །འོད་གསལ་ངང་ལ་ཅུང་ཞིག་བརྒྱལ། །དེ་ལས་ལོང་སྟེ་བྲེད་སྔང་ནས། །ཕན་ཚུན་
གར་རྒྱུག་སུ་བཟློག་ཀྱང་། །བརྡ་མི་འཕྲོད་ཅིང་མགོན་སྐྱབས་མེད། །ཤི་བར་ཤེས་ཤིང་ཅང་དེ་འདེབས། །འཇིགས་ཤིང་སྐྱི་ཡ་གཤིན་རྗེ་ཡི། །ཕོ་ཉས་རང་དབང་མེད་པར་
འཁྲིད༑ །ལྷན་ཅིག་སྐྱེས་པའི་ལྷ་དེ་ཡི། །དགེ་སྡིག་གྲངས་འདེབས་འཐེན་འཐེན་བྱེད། །གཤིན་རྗེ་ཆོས་ཀྱི་རྒྱལ་པོ་ཡི། །སྲིད་པ་ལས་ཀྱི་མེ་ལོང་སྟོན། །ལམ་རྒྱུད་

༄༅། །ལྔ་ཡི་བདག་པོ་ཡི། །གང་ཐོབ་ལམ་ལ་སྦྱོར་བར་བྱེད། །སྔ་མའི་གཟུགས་ཅན་ཡིད་ཀྱིས་ལུས། །བར་དོར་སྡུག་བསྔལ་ས་ཚོགས་མྱོང་། །ཞེས་
གསུངས་སོ། །ཕྱིའི་སྡུག་བསྔལ་བཞི་ནི། སློབ་དཔོན་པདྨས། དེ་ནས་ཕྱི་ཡི་སྡུག་བསྔལ་ནི། །རྣམ་པ་བཞི་སྟེ་འདི་ལྟར་རོ། །མེད་པ་བརྩལ་གྱི་མི་རྙེད་པ། །ཡི་
དྭགས་སྐོམ་ཐག་ཆད་པ་འདྲ། །ཡོད་པ་འཚོ་སྐྱོང་མེལ་ཚེ་ནི། །རྒན་རྒོག་རིའུ་ལུག་འཚོ་བ་འདྲ། །དགྲ་དང་འཕྲད་ཀྱི་དོག་པ་ནི། །བྱེའུ་འཕྲུག་ཁྲས་ཁྱེར་ལྟ་བུའོ། །བརྩེ་
དང་བྲལ་བའི་སྡུག་བསྔལ་ནི། །སྲིན་པོའི་བུ་སྟོར་ལྟ་བུའོ། །གཞན་ཡང་བློ་ཉེས་གྲོས་ཉེས་སོགས། །སྣ་ཚོགས་སྡུག་བསྔལ་བརྗོད་མི་ལོང་། །ཞེས་གསུངས་ཤིང་། ངལ་
བསོ་ལས། དེ་ལྟར་མི་ཡི་འཇིག་རྟེན་མཐའ་དག་ནའང་། །སྡུག་བསྔལ་རྒྱུ་འགས་ཉན་ཕྱིར་བདེ་བ་མེད། །ཅེས་གསུངས་སོ། །བདེ་འགྲོའི་གཉིས་པ་ལྷ་མ་ཡིན་གྱི་སྡུག་བསྔལ་
ནི༑ ལྷའི་སྡུག་བསྔལ་དང་ཆ་མཚུངས་པའི་སྟེང་དུ། ང་རྒྱལ་དང་། ཕྲག་དོག་དང་། འཐབ་རྩོད་ཀྱི་སྡུག་བསྔལ་ཡོད་དོ། །སེམས་ཉིད་ངལ་བསོ་ལས། ལྷ་མིན་རྣམས་

ལ་བདེ་བའི་སྐབས་མེད་དེ། །དོན་མེད་འཐབས་རྩོད་འཁྲུག་ཅིང་ཞེ་སྡང་ལ། །ལྷ་ཡི་དཔལ་ལ་མི་བཟོད་ཕྲག་དོག་ལྡན། །གཡུལ་ངོར་སྡུག་བསྔལ་བརྒྱ་ཕྲག་བརྟེན་འཚལ་ལོ། །
ཞེས་གསུངས་སོ། །བདེ་འགྲོའི་གསུམ་པ་ལྷའི་སྡུག་བསྔལ་ལ་བཞི་སྟེ། འདོད་ཁམས་ཀྱི་ལྷ་ལ་ཡང་ལྷ་མིན་དང་འཐབ་པའི་སྡུག་བསྔལ་དང་། འདོད་པས་མ་ངོམ་
པའི་སྡུག་བསྔལ་དང་། འཆི་ལྟས་ལྔའི་སྡུག་བསྔལ་དང་། ལྟུང་བའི་སྡུག་བསྔལ་དང་བཞི་ཡོད་དེ། ཡང་དེ་ཉིད་ལས། འདོད་ལྷའི་གནས་ནའང་སྡུག་བསྔལ་ཚད་
མེད་དེ། །བག་མེད་འདོད་པས་མྱོས་དང་འཆི་འཕོ་ལྟུང་། །མེ་ཏོག་རྙིང་དང་སྟེན་ལ་ཉམ་མི་དགའ། །གྲོགས་ཀྱིས་སྤང་དང་ཕྱི་མའི་གནས་ལ་འཇིགས། །ཚོར་བ་མི་
བཟད་ལྷ་ཡི་ཞག་བདུན་འབྱུང་། །ཚངས་རིས་ལ་སོགས་གཟུགས་ཁམས་བསམ་གཏན་ལྷ། །སྔ་མའི་ལས་ཟད་སྲིད་པ་འོག་མར་ལྟུང་། །འགྱུར་བའི་སྡུག་བསྔལ་མཐོང་
ནས་སྡུག་བསྔལ་ལ། །གཟུགས་མེད་ཞི་གནས་ལས་ཟད་ཚུལ་མཐོང་ནས། །སྲིད་པ་ཕྱི་མར་འདུ་བྱེད་སྡུག་བསྔལ་ལྡན། །མཐོ་རིས་ཐོབ་ཀྱང་ཡིད་རྟེན་མི་རུང་བས། །

༄༅། །སྐལ་བཟང་རྣམས་ཀྱི་ཐར་པ་སྒྲུབ་པར་བྱ། །ཞེས་སོ། །དེ་ལྟར་འགྲོ་དྲུག་གི་གནས་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ཡིན་པར་མདོ་རྒྱུད་དུ་མ་
ནས་གསུངས་ཏེ། ངལ་བསོ་ལས། ཨེ་མ་བརྟགས་དཀའ་འཁོར་བའི་ཕ་མཐའ་ཡས། །སྲིད་ལམ་དུབ་པ་དག་གི་སྡུག་བསྔལ་ནི། །གང་དུ་སྐྱེས་ཀྱང་བདེ་བ་འགའ་མེད་དེ། །
མི་དགེས་བསྐྱེད་པའི་འབྲས་བུ་མི་བཟད་པ། །རང་སྣང་ལོག་པས་རྨི་ལམ་ནང་བཞིན་དུ། །འགྲོ་དྲུག་སོ་སོར་མྱོང་བའི་རང་བཞིན་ནི། །མེད་སྣང་འཁྲུལ་པས་སྡུག་བསྔལ་དཔག་
ཏུ་མེད། །ཅེས་པས། འཁོར་བའི་གནས་འདི་ནི་སྡུག་བསྔལ་ཆེན་པོའི་རང་བཞིན། མེའི་ཁང་པ་ལྟ་བུ། གཅན་གཟན་དང་མི་རྒོད་ཀྱི་ཁྲོད་ལྟ་བུ། རྒྱལ་པོའི་བརྩོན་ར་ལྟ་
བུ་སྟེ། དེ་ཉིད་ལས། ཇི་ལྟར་མེ་ནང་གཅན་གཟན་མི་རྒོད་ཁྲོ། །རྒྱལ་པོའི་བརྩོན་རར་ཆུད་པའི་འགྲོ་བ་ལྟར། །སྡུག་བསྔལ་སྔ་ཕྱི་བརྒྱུད་མས་མནར་བཞིན་དུ། །ད་དུང་ཐར་
པའི་སྐབས་མེད་སྐྱོ་བ་འཕེལ། །ཞེས་གསུངས། ཀླུ་སྒྲུབ་ཀྱིས་ཀྱང་། འཁོར་བ་དེ་འདྲ་ལགས་པས་ལྷ་མི་དང་། །དམྱལ་བ་ཡི་དྭགས་དུད་འགྲོ་རྣམས་དག་ཏུ། །སྐྱེ་བ་

བཟང་པོ་མ་ལག་སྐྱེ་བ་ནི། །གནོད་པ་དུ་མའི་སྣོད་གྱུར་ལག་མཁྱེན་མཛོད། །ཅེས་དང་། དམ་པ་ཀུན་དགས། འཁོར་བའི་ཉེས་མིག་དྲན་ན་སྙིང་རླུང་ལྡང་། །འདི་ལ་གད་
མོ་མི་འོང་དིང་རི་པ། །ཞེས་གསུངས་སོ། །དེས་ན་རང་རེ་རྣམས་ཀྱི་ད་ལྟའི་དུས་སུ་ལུས་ལ་མེ་སྟག་ཙམ་ཞིག་ཕོག་ན་མི་བཟོད་ཅིང་དགུན་ནང་གཅིག་གི་གྲང་བ་ཙམ་ཡང་མི་
བཟོད་ན། ཞག་གཅིག་ཙམ་གྱི་ལྟོགས་ཀྱང་མི་བཟོད་ན། རིགས་དྲུག་གི་སྡུག་བསྔལ་དེ་རྣམས་བཟོད་དུ་རེ་བ་དེ་སྙིང་མེད་པ་སྟེ། ཀུན་མཁྱེན་ཀློང་ཆེན་པས། ད་ལྟའི་
སྡུག་བསྔལ་ཅུང་ཟད་མི་བཟོད་ན། །སྲིད་པའི་སྡུག་བསྔལ་མི་བཟད་ཅི་ལྟར་བཟོད། །དེ་ལྟར་བཤད་ཀྱང་ཅུང་ཟད་མི་སྐྱོ་བ། །བདག་སྙིང་ལྕགས་ཀྱི་གར་བུ་ཆེན་པོའམ། །རྡོ་
ཡི་ཁམས་བཞིན་སེམས་པ་མེད་པར་མངོན། །ཞེས་སོ། །གཉིས་པ་དེ་བསྒོམས་པའི་དགོས་པ་ལ་གཉིས་ཏེ། གནས་སྐབས་སུ་འཁོར་བ་ལ་ཡིད་དབྱུང་ཞིང་ཐར་པ་དོན་དུ་
གཉེར་ནས་འཁོར་བ་ལ་ཡིད་མི་འཇུག་པ་དང་། མཐར་ཐུག་འཁོར་བར་མི་ལྡོག་ཅིང་བྱང་ཆུབ་འཐོབ་པའི་དགོས་ཆེད་ཡོད་དོ།། །།བཞི་པ་ལས་རྒྱུ་འབྲས་ལ་

༄༅། །བསམ་ནས་མི་དགེ་བ་ཐ་དག་སྤངས་ནས་ཆོས་ལ་རྩེ་ཅིག་ཏུ་འབད་པའི་ཁྲིད་ལ་གཉིས་ཏེ། ལས་འབྲས་ཀྱི་རང་བཞིན་བསྟན་པ་དང་། དེ་བསྒོམས་པའི་དགོས་
ཆེད་དོ། །དང་པོ་ནི། དེ་ཡང་གོང་དུ་བཤད་པའི་སྡུག་བསྔལ་དེ་དག་རྒྱུ་ཅི་ལས་བྱུང་སྙམ་ན། ཟག་བཅས་ཀྱི་ལས་ལ་བྱུང་བར་གསུངས་ཏེ། སེམས་ཉིད་ངལ་བསོ་ལས། དེ་ལྟར་
སྲིད་པའི་བདེ་སྡུག་མཐོན་དམན་རྣམས། །སྔོན་བསགས་ལས་ལ་བྱུང་བར་ཐུབ་པས་གསུངས། །ཞེས་དང་། མདོ་སྡེ་ལས་བརྒྱ་པ་ལས། ལས་རྣམས་ཀྱང་ནི་སྣ་ཚོགས་
ལས༑ །དེ་ཡི་འགྲོ་འདི་སྣ་ཚོགས་བྱས། །ཞེས་དང་། སྙིང་རྗེ་པད་དཀར་ལས། འཇིག་རྟེན་ནི་ལས་ཀྱིས་བྱས་པ། །ལས་ཀྱི་སྤྲུལ་པའོ། །སེམས་ཅན་རྣམས་ནི་ལས་
ཀྱིས་བྱས་པ། ལས་ཀྱི་རྒྱུ་ལས་བྱུང་བ། ལས་ཀྱིས་རབ་ཏུ་ཕྱེ་བའོ། །ཞེས་དང་། མངོན་པ་མཛོད་ལས། འཇིག་རྟེན་སྣ་ཚོགས་ལས་ལ་སྐྱེས། །ཞེས་གསུངས་པས། 
དེ་ལ་གཉིས་ཏེ། རྣམ་པར་ནག་པའི་ལས་དང་། རྣམ་པར་དཀར་བའི་ལས་གཉིས་ཏེ། ངལ་བསོ་ལས་ཀྱང་། འཁོར་བར་འདུ་བྱེད་ལས་དེ་དཀར་ནག་གཉིས། །དགེ་

དང་མི་དགེ་བཅུ་ཡི་རང་བཞིན་ནོ། །ཞེས་གསུངས་པས། དེའང་ལས་ཀྱི་རྒྱུ་ནི་མ་རིག་པ་སྟེ། དེ་ཉིད་ལས། རྟེན་ཆོས་ལས་ཀྱི་རྩ་བ་མ་རིག་པ། །ངོ་བོ་འདོད་ཆགས་ཞེ་སྡང་
གཏི་མུག་གསུམ། །དེས་བསྐྱེད་སྲིད་པར་འདུ་བྱེད་དཀར་ནག་གཉིས། །འཁོར་བར་མཐོན་དམན་ལྷུང་ཕྱིར་མི་དགེ་བ། །དབྱེ་ན་བཅུ་ཉིད་སོ་སོར་སྣང་བ་ཡིན། །ཞེས་
གསུངས་པས། དང་པོ་རྣམ་པར་གནག་པའི་ལས་ནི་མི་དགེ་བཅུ་སྟེ། དེ་ཡང་ལུས་ཀྱི་ལས་གསུམ། ངག་གི་བཞི་ཡིད་ཀྱི་གསུམ་དང་བཅུ་སྟེ། དེ་ཉིད་ལས། མི་
དགེའི་ལས་བཅུ་ལུས་གསུམ་ངག་གི་བཞི། །ཡིད་གསུམ་རིམ་བཞིན་སོ་སོར་དབྱེ་བ་ནི། །ཞེས་པས། དང་པོ་ལུས་ཀྱི་གསུམ་ནི། སྲོག་གཅོད་པ། མ་བྱིན་པར་ལེན་
པ༑ མི་ཚངས་སྤྱོད་པ་དང་གསུམ་ལས། དང་པོ་ནི། སེམས་ཉིད་ངལ་བསོ་ལས། སྲོག་གཅོད་བསམ་བཞིན་མ་ནོར་གཞན་བསད་ལ། །ཕྱོགས་མཐུན་བརྡེག་
བརྩོག་ལ་སོགས་སྲོག་ལ་འཚེ། །ཞེས་པས། དེ་ལ་བཞི་སྟེ། ངོ་བོ་དང་། དབྱེ་བ་དང་། ཡན་ལག་དང་། འབྲས་བུའོ། །དང་པོ་སྲོག་གཅོད་པའི་ངོ་བོ་ནི། འཚོ་

༄༅། །བ་རྒྱུན་གཅོད་པ་ཡིན། གཉིས་པ་དབྱེ་བ་ལ་གསུམ་ཏེ། འདོད་ཆགས་ཀྱི་སྒོ་ནས་སྲོགས་གཅོད་པ་ནི། ཤ་དང་ལྤགས་པ་འདོད་པའི་ཕྱིར། ནོར་གྱི་ཕྱིར་དང་། 
མཛའ་བོ་སྐྱོང་བའི་ཕྱིར་སྲོག་གཅོད་པའོ། །གཏི་མུག་གི་སྒོ་ནས་སྲོག་གཅོད་པ་ནི། དེ་ལྟ་བུའི་བསམ་པ་མེད་ཀྱང་། བྱིས་པས་བྱིའུ་གསོད་པ་ལྟ་བུའམ། རྡོག་པའི་འོག་ཏུ་
འབུ་སྲིན་ཤི་བ་ལྟ་བུའོ། །དེ་དང་ཕྱོགས་མཐུན་བརྡེག་བརྩོགས་ལ་སོགས་སེམས་ཅན་གྱི་སྲོག་ལ་འཚེ་བའོ། །གསུམ་པ་ཡན་ལག་ལ་བཞི་སྟེ། སྡིག་པ་འདི་ལྟ་བུ་ཞིག་བྱ་སྙམས་
པའི་བསམ་པ་སྔོན་དུ་སོང་བ་དང་གཅིག །སྦྱོར་བ་དོན་དུ་གཉེར་ནས་དེ་ལ་བརྩམ་པས་འཇུག་པ་དང་གཉིས། དངོས་གཞི་ཉམས་སུ་མྱོང་བས་དེ་བསད་པ་དང་གསུམ། རྗེས་
ལ་འགྱོད་པ་མེད་པར་རྗེས་སུ་ཡི་རང་བ་དང་བཞིས་རྫོགས་པ་ཡིན། བཞི་པ་འབྲས་བུ་ལ་བཞི་སྟེ། ངལ་བསོ་ལས། རྣམ་སྨིན་རྒྱུ་མཐུན་དབང་དང་བྱེད་པ་བཞི། །ཞེས་
པས༑ དང་པོ་རྣམ་པར་སྨིན་པའི་འབྲས་བུ་ནི། དམྱལ་བར་སྐྱེ་བར་འགྱུར། གཉིས་པ་རྒྱུ་མཐུན་གྱི་འབྲས་བུ་ལ་གཉིས་ཏེ། བྱེད་པ་རྒྱུ་མཐུན་གྱི་འབྲས་བུ་ནི། སྔ་

མའི་བག་ཆགས་ཀྱི་སྲོག་གཅོད་བ་ལ་དགའ་ཞིང་སྤྲོ་བར་འགྱུར། མྱང་བ་རྒྱུ་ཐུན་གྱི་འབྲས་བུ་ནི། གལ་ཏེ་མིར་སྐྱེས་ནའང་ཚེ་ཐུང་ཞིང་ནད་མང་བར་འགྱུར། །གསུམ་པ་
དབང་གི་འབྲས་བུ་ནི། ས་ཕྱོགས་གཟི་བརྗིད་ཆུང་བ། ལོ་འབྲས་དང་བཟའ་བཏུང་མཐུ་ཆུང་། ཞ་དཀའ་ཞིང་ཚེ་ལ་བར་དུ་གཅོད་པའི་སར་སྐྱེའོ། །གཉིས་པ་མ་བྱིན་པ་ལེན་
པ་ལ་བཞི་སྟེ། ངོ་བོ། དབྱེ་བ། ཡན་ལག །འབྲས་བུའོ། །དང་པོ་ངོ་བོ་ནི། གཞན་གྱིས་རྫས་ལ་བདག་གིར་བྱེད་པ་ཞིག་ཡིན་ཏེ། ཡང་སྔ་མ་ལས། མ་བྱིན་ལེན་པ་
གཞན་ནོར་རྐུ་བ་སྟེ། །ཕྱོགས་མཐུན་གཡོ་རྒྱུས་ཕ་རོལ་ནོར་ལ་ལེན། །ཞེས་པས། གཉིས་པ་དབྱེ་བ་ལ་གསུམ་སྟེ། མཐུས་མ་བྱིན་པར་ལེན་པ་མངོན་སུམ་དུ་འཕྲོག་པ་
ལྟ་བུ་དང་། འཇབ་བུས་ལེན་པ། མ་ཚོར་རྐུས་པ་དང་། གཡོ་སྒྱུས་ལེན་པ་བྲེ་སྲང་ལ་ཟོལ་ཟོག་བྱེད་པའོ། །གསུམ་པ་ཡན་ལག་ནི། སྔར་དང་འདྲའོ། །བཞི་པ་
འབྲས་བུ་ལ་བཞི་སྟེ། རྣམ་པར་སྨིན་པའི་འབྲས་བུ་ཡི་དྭགས་སུ་སྐྱེ། རྒྱུ་མཐུན་གྱི་གཉིས་ཏེ། བྱེད་པ་རྒྱུ་མཐུན་གྱི་འབྲས་བུ། ཐག་ཆགས་ངན་པ་ཀུན་གཞི་ལ་སོགས་

༄༅། །པས༑ མ་བྱིན་ལེན་པ་ལ་དགའ་བར་འགྱུར། མྱོང་བ་རྒྱུ་མཐུན་གྱི་འབྲས་བུ། གལ་ཏེ་མིར་སྐྱེས་སྲིད་ནའང་དབུལ་ཞིང་རྐུ་འཕྲོག་མང་དུ་འབྱུང་། དབང་
གི་འབྲས་བུ་ནི། སད་སེར་མང་ཞིང་མུ་གེ་འབྱུང་བའི་ཡུལ་དུ་སྐྱེ་བར་འགྱུར་རོ། །གསུམ་པ་མི་ཚངས་བ་སྤྱོད་པ་ལ་བཞི་སྟེ། ངོ་བོ། དབྱེ་བ། ཡན་ལག །འབྲས་བུའོ། །དང་
པོ་ངོ་བོ་ནི། འདོད་པའི་ཡུལ་རང་དབང་མ་གྱུར་པ་ལ་གཡེམ་པ་ཞིག་ཡིན་ཏེ། ཡང་སྔ་མ་ལས། འདོད་ལོག་གཞན་གྱི་བདག་བཟུང་ཉིད་ལ་སྤྱོད། །ཕྱོགས་མཐུན་བགྲོད་མིན་
རྩོལ་སོགས་འཁྲིག་པའི་ཆོས། །ཞེས་སོ། །གཉིས་པ་དབྱེ་བ་ལ་གསུམ་སྟེ། རིགས་ཀྱི་བསྲུང་བ་ནི་མ་དང་སྲིང་མོ་ལ་སོགས་པ་ལ་ལོག་པར་སྤྱད་པ་དང་། བདག་པོས་བསྲུང་
བ་ནི། ཁྱོའམ་རྒྱལ་པོ་ལ་སོགས་པས་བདག་ཏུ་བྱས་པའི་བུད་མེད་ལ་སྤྱད་པ། ཆོས་ཀྱི་བསྲུང་བ་ནི། སློབ་དཔོན་གྱི་ཕྱག་རྒྱ་མོའམ། འདུལ་ཁྲིམས་ཅན་ལ་ལོག་པར་
སྤྱོད་པའོ། །རང་གི་དབང་དུ་བྱས་པའི་བུད་མེད་ལ་ཡང་སྤྱད་དུ་མི་རུང་བའི་སྐབས་ཡོད་དེ། དུས་མི་རུང་བ་ཉ་སྟོང་བརྒྱད་གསུམ། གནས་མི་རུང་བ་དཀོན་མཆོག་གི་སྤྱན་

སྔར༑ ཡན་ལག་གི་མི་རུང་བ་ཁ་དང་གཤང་ལམ་དུ་སྤྱད་པའོ། །གསུམ་པ་ཡན་ལག་ནི་སྔར་ལྟར་རོ། །བཞི་པ་འབྲས་བུ་ལ་བཞི་སྟེ། རྣམ་པར་སྨིན་པའི་འབྲས་བུ་ཡི་དྭགས་
སུ་སྐྱེ། རྒྱུ་མཐུན་ལ་གཉིས་ཏེ། བྱེད་པ་རྒྱུ་མཐུན་གྱི་འབྲས་བུ། རྟག་ཏུ་འདོད་ལོག་ལ་དགའ་ཞིང་ཉིན་མཚན་ཀུན་ཏུ་སེམས་པར་བྱེད། མྱོང་བ་རྒྱུ་མཐུན་གྱི་འབྲས་བུ་གལ་
ཏེ་མིར་སྐྱེས་ནའང་རང་གི་འཁོར་དང་། བུ་སྙིང་རིང་ཞིང་ལོག་པ་སྣ་ཚོགས་བྱེད་དོ། །དབང་གི་འབྲས་བུ་ནི། ཡུལ་མི་གཙང་བའི་སར་སྐྱེའོ། །གཉིས་པ་ངག་གིས་སྒོ་ནས་མི་
དགེ་བ་བཞི་སྟེ། རྫུན་སྨྲ་བ། འཕྲ་མ། ངག་འཁྱལ། ཚིག་རྩུབ་དང་བཞི་ལས། དང་པོ་ལ་བཞི་སྟེ། ངོ་བོ། དབྱེ་བ། ཡན་ལག །འབྲས་བུའོ། །དང་པོ་རྫུན་དུ་སྨྲ་
བའི་ངོ་བོ་ནི། དངོས་པོའི་ཆོས་ལ་མི་གནས་པ་ལ་དེར་ངག་གི་བརྗོད་པ་སྟེ། ཡང་སྔ་མ་ཉིད་ལས། རྫུན་ཚིག་འདུ་ཤེས་གཞན་བསྒྱུར་ཚིག་དོན་གོ། །ཕྱོགས་མཐུན་གྲངས་
སོགས་གཞན་སེམས་བསླུ་བ་ཉིད། །ཅེས་སོ། །གཉིས་པ་དབྱེ་བ་ལ་གསུམ་སྟེ། ཕན་གནོད་མེད་པའི་རྫུན་རྔོན་པ་རྒད་པོས་རྫུན་བྱེད་པ་ལྟ་བུ། ཕན་གནོད་ཡོད་པའི་

༄༅། །རྫུན་ཡུལ་གཅིག་ལ་ཕན། གཅིག་ལ་གནོད་པའི་རྫུན་དང་། མི་ཆོས་ཀྱི་བླ་མའི་རྫུན། རང་གི་རྒྱུད་ལ་མེད་པའི་མངོན་ཤེས་དང་ཡོན་ཏན་ཡོད་པར་སྨྲ་
བའོ༑ །གསུམ་པ་ཡན་ལག་ནི་སྔར་ལྟར་རོ། །བཞི་པ་འབྲས་བུ་ལའང་བཞི་སྟེ། རྣམ་པར་སྨིན་པའི་འབྲས་བུ། དུད་འགྲོར་སྐྱེའོ། །རྒྱུ་མཐུན་ལ་གཉིས་ལས། བྱེད་པ་
རྒྱུ་མཐུན་གྱི་འབྲས་བུ། ཚེ་རབས་ཐམས་ཅད་དུའང་རྫུན་སྨྲ་བ་ལ་དགའ་བར་འགྱུར། མྱོང་བ་རྒྱུ་མཐུན་གྱི་འབྲས་བུ། གལ་ཏེ་མིར་སྐྱེས་ནའང་བསྐུར་པ་འདེབས་པ་མང་བར་
འགྱུར་རོ། །དབང་གི་འབྲས་བུ་ནི། ཡུལ་རྣམས་མི་མཐུན་ཞིང་གཞན་གྱི་བསླུ་བའི་སར་སྐྱེའོ། །གཉིས་པ་ཕྲ་མ་ལ་བཞི་སྟེ། ངོ་བོ། དབྱེ་བ། ཡན་ལག །འབྲས་
བུའོ༑ །དང་པོ་ཕྲ་མའི་ངོ་བོ་ནི། མཐུན་གཉིས་དབྱེ་བ་ཡིན་ཏེ། ཡང་སྔ་མ་ལས། ཕྲ་མ་ཕ་རོལ་འབྱེད་ཚིག་སྨྲ་བ་བྱེད། །ཕྱོགས་མཐུན་གཞན་ཚིག་གཞན་ཟློས་མི་མཐུན་
བྱེད༑ །ཅེས་སོ། །གཉིས་པ་དབྱེ་བ་ལ་གསུམ་སྟེ། བཙན་ཕྲ་ཞེས་མཛའ་བོ་གཉིས་ཀྱི་དངོས་སུ་རྒོལ་ནས་ཕྲལ་བ་དང་། གཞོག་ཕྲ་ཞེས་ཟུར་བུད་བྱེད་པ་དང་། རྐོག་

ཕྲ་ཞེས་གཞན་ཕན་ཚུན་ལ་སྒྲོགས་པའོ། །གསུམ་པ་ཡན་ལག་ནི་སྔར་ལྟར་རོ། །བཞི་པ་འབྲས་བུ་ལ་བཞི་སྟེ། རྣམ་པར་སྨིན་པའི་འབྲས་བུ་ངན་སོང་དུ་སྐྱེ། རྒྱུ་མཐུན་
ལ་གཉིས་ལས། བྱེད་པ་རྒྱུ་མཐུན་གྱི་འབྲས་བུ། ཚེ་རབས་ཐམས་ཅད་དུ་ཕྲ་མ་ལ་དགའ་བར་འགྱུར་རོ། །མྱོང་བ་རྒྱུ་མཐུན་གྱི་འབྲས་བུ་གལ་ཏེ་མིར་སྐྱེས་ནའང་མཛའ་བོ་
ཉུང་བ། འཐབ་ཟླ་མང་བ། ཀུན་གྱི་ཡིད་དུ་མི་འོང་བར་འགྱུར་རོ། །དབང་གི་འབྲས་བུ་ནི། ས་ཕྱོགས་བགྲོད་དཀའ་ཞིང་ངམ་འགྲོག་ཡང་པ་གཅོང་རོང་ལ་སོགས་པར་སྐྱེ་བར་
འགྱུར་རོ། །གསུམ་པ་ངག་འཁྱལ་པ་ལ་བཞི་སྟེ། ངོ་བོ། དབྱེ་བ། ཡན་ལག །འབྲས་བུའོ། །དང་པོ་ངོ་བོ་ནི་དལ་བ་ཆུད་ཟོས་པ་ཞིག་ཡིན་ཏེ། སེམས་ཉིད་ངལ་བསོ་
ལས༑ ངག་འཁྱལ་བསྟན་བཅོས་ངན་དང་བྲན་མོའི་གཏམ། །ཕྱོགས་མཐུན་འབྲེལ་མེད་བརྗོད་སོགས་ཆོས་མིན་གཏམ། །ཞེས་པས། གཉིས་པ་དབྱེ་བ་ལ་གསུམ་ཏེ། 
ལོག་པའི་དག་འཁྱལ་ནི། མུ་སྟེགས་པའི་བཟླས་བརྗོད་དང་། དོན་ལོག་པའི་བསྟན་བཅོས་དང་། དོན་མེད་པའི་བསྟན་བཅོས་དང་། གཡོ་དང་སྒྱུའི་བསྟན་བཅོས་དང་། 

༄༅། །ངན་ཐབས་ཀྱི་བསྟན་བཅོས་རྣམས་སོ། །འཇིག་རྟེན་པའི་ངག་འཁྱལ་ནི། བྲེ་མོའི་གཏམ་ལ་སོགས་པའོ། །བདེན་པའི་ངག་འཁྱལ་ནི། མ་གུས་པ་ལ་
ཆོས་བཤད་པའོ། །གསུམ་པ་ཡན་ལག་ནི་སྔར་ལྟར་རོ། །བཞི་པ་འབྲས་བུ་ལ་བཞི་སྟེ། རྣམ་པར་སྨིན་པའི་འབྲས་བུ་དུད་འགྲོར་སྐྱེ། རྒྱུ་མཐུན་གཉིས་ལས། བྱེད་པ་རྒྱུ་
མཐུན་གྱི་འབྲས་བུ། རྟག་ཏུ་ངག་འཁྱལ་ལ་དགའ་འོ། །མྱོང་བུ་རྒྱུ་མཐུན་གྱི་འབྲས་བུ། གལ་ཏེ་མིར་སྐྱེས་ནའང་བདག་ཉིད་ཀྱི་ཚིག་མི་བཙུན་པར་འགྱུར་རོ། །དབང་གི་འབྲས་
བུ་ནི། ལོ་འབྲས་མི་སྨིན་ཅིང་དབྱར་རྒུན་ལོག་པ་ཅན་དུ་སྐྱེ་བར་འགྱུར་རོ། །བཞི་པ་ཚིགས་རྩུབ་ལ་བཞི་སྟེ། ངོ་བོ། དབྱེ་བ། ཡན་ལག །འབྲས་བུའོ། །དང་པོ་ཚིག་
རྩུབ་ཀྱི་ངོ་བོ་ནི། གཞན་ཞེ་གཅོད་པའི་ངག་གོ། །ཡང་སྔ་མ་ལས། ཚིག་རྩུབ་ཕ་རོལ་ཞེར་འདེབས་རྩུབ་པོའི་ཚིག །ཕྱོགས་མཐུན་འཇམ་སོགས་གཞན་ཡིད་མི་བདེའི་
གཏམ༑ །ཞེས་སོ། །གཉིས་པ་དབྱེ་བ་ལ་གསུམ་སྟེ། ངོར་རྩུབ་པ་ཕ་རོལ་པོ་ལ་དངོས་སུ་ངན་མཚངས་སྣ་ཚོགས་སྨྲ་ཞི་རྒོལ་བ། གཞོག་སྟེ་རྩུབ་པ་ནི། ཀྱལ་ཁ་དང་

བསྲེས་ནས་ཚིག་ངན་སྣ་ཚོགས་སྨྲ་བའོ། །བརྒྱུད་དེ་རྩུབ་པ་ནི། ཁོའི་མཛའ་བོ་ལ་སོགས་པའི་དྲུང་དུ་ཚིག་ངན་སྣ་ཚོགས་སྨྲ་བའོ། །གསུམ་པ་ཡན་ལག་ནི་སྔར་ལྟར་རོ། །
བཞི་པ་འབྲས་བུ་ལ་བཞི་སྟེ། རྣམ་པར་སྨིན་པའི་འབྲས་བུ་ངན་སོང་དུ་སྐྱེ། རྒྱུ་མཐུན་གཉིས་ལས། བྱེད་པ་རྒྱུ་མཐུན་གྱི་འབྲས་བུ། ཚིག་རྩུབ་ལ་དགའ་བར་འགྱུར་རོ། །
མྱོང་བ་རྒྱུ་མཐུན་གྱི་འབྲས་བུ། གལ་ཏེ་མིར་སྐྱེས་ནའང་ཡིད་དུ་མི་འོང་བའི་སྒྲ་ཐོས་ཤིང་འཐབ་མོའི་ཚིག་ཏུ་འགྱུར་རོ། །དབང་གི་འབྲས་བུ་ནི། ཡུལ་ཚ་སྒོ་ཅན་དང་། སྡོང་
དུམ་ཚེར་མ་ཅན་ལ་སོགས་དང་། ལོ་འབྲས་ངན་ཞིང་རྩུབ་པ་ལ་སོགས་མི་དགའ་བའི་ཡུལ་དུ་སྐྱེ་བར་འགྱུར་རོ། །གསུམ་པ་ཡིད་ཀྱི་མི་དགེ་བ་གསུམ་ལས། བརྣབ་
སེམས༑ གནོད་སེམས། ལོག་པར་བལ་བའོ། །དང་པོ་བརྣབ་སེམས་ལ་གསུམ་སྟེ། ངོ་བོ། དབྱེ་བ། འབྲས་བུའོ། །དང་པོ་བརྣབ་སེམས་ཀྱི་ངོ་བོ་ནི། ཕུན་
སུམ་ཚོག་པ་ལ་ཆགས་པ་སྟེ། ངལ་བསོ་ལས། བརྣབ་སེམས་གཞན་འབྱོར་མི་བཟོད་བདག་གིར་བྱེད། །ཕྱོགས་མཐུན་ཐོས་སོགས་ཕ་རོལ་དཔལ་ལ་བརྒལ། །ཞེས་

༄༅། །བས༑ གཉིས་པ་དབྱེ་བ་ལ་གསུམ་སྟེ། བདག་ལ་བརྣབས་སེམས་དང་། གཞན་ལ་བརྣབ་སེམས་པ་དང་། གཉིས་ཀ་མ་ཡིན་པ་ལ་བརྣབ་སེམས་
པའོ༑ །དང་པོ་ནི། བདག་ཉིད་ཀྱི་ཆོ་རིགས་དང་། གཟུགས་དང་། ཡོན་ཏན་དང་། ལོངས་སྤྱོད་ལ་ཆགས་ཤིང་བདག་ལྟ་བུ་མེད་དོ་སྙམ་པའོ། །གཉིས་པ་ནི། ཕ་
རོལ་གཞན་གྱི་ཕུན་སུམ་ཚོགས་པ་ལ་ཆགས་ཏེ། འདི་བདག་ལ་ཡོད་ན་ཅི་མ་རུང་སྙམ་པའོ། །གསུམ་པ་ནི། ས་འོག་གི་གཏེར་ལ་སོགས་པ་བདག་དང་གཞན་གྱི་དབང་བྱར་
མེད་པ་ལ་ཆགས་ཏེ། བདག་དབང་ན་ཅི་མ་རུང་སྙམ་པའོ། །གསུམ་པ་འབྲས་བུ་ལྷ་བཞི་སྟེ། རྣམ་པར་སྨིན་པའི་འབྲས་བུ་ཡི་དྭགས་སུ་སྐྱེ། རྒྱ་མཐུན་གཉིས་ལས། བྱེད་
པ་རྒྱུ་མཐུན་གྱི་འབྲས་བུ། རྟག་ཏུ་བརྣབ་སེམས་ལ་དགའ་བར་འགྱུར། མྱོང་བ་རྒྱུ་མཐུན་གྱི་འབྲས་བུ། གལ་ཏེ་མིར་སྐྱེས་ནའང་ཆོག་ཤེས་མེད་ཅིང་འདོད་པ་ཆེ་བར་འགྱུར། 
དབང་གི་འབྲས་བུ་ནི། ཡུལ་འབྲུ་ངན་ཞིང་ཉུང་ལ་བཟང་པོ་དུས་ཚིག་འགྱུར་བའི་སར་སྐྱེའོ། །གཉིས་པ་གནོད་སེམས་ལ་གསུམ་སྟེ། ངོ་བོ། དབྱེ་བ། འབྲས་བུའོ། །

དང་པོ་གནོད་སེམས་ཀྱི་ངོ་བོ་ནི། གཞན་ལ་འཚེ་བ་སྟེ། ཡང་སྔ་མ་ལས། གནོད་སེམས་གཞན་ལ་གནོད་འཚེས་ཞེ་སྡང་ཞིང་། །ཕྱོགས་མཐུན་ཕན་པར་མི་འདོད་འཁྲོ་བའི་
སེམས༑ །ཞེས་སོ། །གཉིས་པ་དབྱེ་བ་ལ་གསུམ་སྟེ། ཞེ་སྡང་གི་ཆ་ལས་བྱུང་བའི་གནོད་སེམས་ནི། གཡུལ་ངོ་ལྟ་བུར་ཞེ་སྡང་སྐྱེས་ནས་གསོད་པར་སེམས་པའོ། །ཕྲག་
དོག་གི་ཆ་ལས་བྱུང་བའི་གནོད་སེམས་ནི། འགྲན་ཟླ་ལྟ་བུར་གོང་དུ་ཤོར་དོགས་ཀྱི་བསམ་པས་གསོད་པ་ལ་སོགས་པར་སེམས་པའོ། །འཁོན་འཛིན་གྱི་ཆ་ལས་བྱུང་བའི་
གནོད་སེམས་ནི། སྔར་བདག་ལ་གནོད་པ་བྱས་པ་ལྟ་བུ་ལ་འདུན་པར་བཟུང་ནས་བསད་པ་ལ་སོགས་པར་སེམས་པའོ། །གསུམ་པ་འབྲས་བུ་ལ་བཞི་སྟེ། རྣམ་པར་
སྨིན་པའི་འབྲས་བུ་དམྱལ་བར་སྐྱེ། རྒྱུ་མཐུན་གཉིས་ལས། བྱེད་པ་རྒྱུ་མཐུན་གྱི་འབྲས་བུ་ཞེ་སྡང་ཆེ་བར་འགྱུར། མྱོང་བ་རྒྱུ་མཐུན་གྱི་འབྲས་བུ། གལ་ཏེ་མིར་སྐྱེས་
ནའང་ཉེས་པ་མེད་པར་གཞན་སྡང་ཞིང་། རྟག་ཏུ་དགྲ་དང་ཁ་མཆུ་མང་བར་འགྱུར། །དབང་གི་འབྲས་བུ་ནི། ཟས་ཁ་ཞིང་རྩུབ་པ་དང་། རྒྱལ་པ་དང་ཆོམ་རྐུན་ལ་

༄༅། །སོགས་པ་གནོད་པ་དུ་མ་འབྱུང་བའི་སར་སྐྱེའོ། །གསུམ་པ་ལོག་པར་ལྟ་བ་ལ་གསུམ་སྟེ། ངོ་བོ། དབྱེ་བ། འབྲས་བུའོ། །དང་པོ་ལོག་པར་ལྟ་
བའི་ངོ་བོ་ནི། སྒྲོབསྐུར་འདེབས་པ་སྟེ། སེམས་ཉིད་ངལ་བསོ་ལས། ལོག་ལྟ་རྟག་ཆད་རྒྱུ་འབྲས་མེད་པར་བལྟའ། །ཕྱོགས་མཐུན་སྒྲོ་བསྐུར་འདེབས་སོགས་ཕྱིན་
ཅི་ལོག །ཅེས་པས། གཉིས་པ་དབྱེ་བ་ལ་གསུམ་སྟེ། ལས་འབྲས་ལ་ལོག་པར་ལྟ་བ་ནི། ལས་དགེ་སྡིག་གི་འབྲས་བུ་བདེ་སྡུག་གི་རྒྱུར་མི་འདོད་པའོ། །བདེན་
པ་ལ་ལོག་པར་ལྟ་བ། ལམ་གྱི་བདེན་པ་ཉམས་སུ་བླང་ཀྱང་འགོག་པའི་བདེན་པ་མི་ཐོབ་པར་འདོད་པའོ། །དཀོན་མཆོག་ལ་ལོག་པར་ལྟ་བ་ནི། དཀོན་མཆོག་
གསུམ་མི་བདེན་པར་ལྟ་ཞིང་བསྐུར་པ་འདེབས་པའོ། །གསུམ་པ་འབྲས་བུ་ལ་བཞི་སྟེ། རྣམ་པར་སྨིན་པའི་འབྲས་བུ་དམྱལ་བར་སྐྱེ། རྒྱུ་མཐུན་ལ་གཉིས་ལས། 
བྱེད་པ་རྒྱུ་མཐུན་གྱི་འབྲས་བུ། ལོག་པར་ལྟ་ཞིང་སྒྲོ་བསྐུར་ལ་དགའ་བར་འགྱུར། མྱོང་བ་རྒྱུ་མཐུན་གྱི་འབྲས་བུ། གལ་ཏེ་མིར་སྐྱེ་སྲིད་ནའང་ཡུལ་མཐའ་འཁོབ་ཀླ་ཀློ་

ལ་སོགས་དཀོན་མཆོག་གི་སྒྲ་ཡང་མི་ཐོས་པའི་སར་སྐྱེ། དབང་གི་འབྲས་བུ་ནི། འབྲས་བུ་ཤིན་ཏུ་ཉུང་བ་དང་། མགོན་སྐྱབས་དང་དཔུང་གཉན་མེད་པའི་སར་སྐྱེ་བར་
འགྱུར་རོ། །དེ་ལ་རྣམ་སྨིན་གྱི་འབྲས་བུ་ནི་སྤྱི་བསྟན་པའི་དབང་དུ་བྱས་པ་ཡིན་ཞིང་། བྱེ་བྲག་ཏུ་དབྱེ་ན་གསུམ་སྟེ། དང་པོ་ཉོན་མོངས་པའི་སྒོ་ནས་རྣམ་པར་བཞག་
ན༑ ཞེ་སྡང་གི་སྒོ་ནས་མི་དགེ་བ་སྤྱད་ན་དམྱལ་བར་སྐྱེ་ཞིང་། འདོད་ཆགས་ཀྱི་སྒོ་ནས་སྤྱད་ན་ཡི་དྭགས། གཏི་མུག་གི་སྒོ་ནས་སྤྱད་ན་དུད་འགྲོར་སྐྱེ་སྟེ། རིན་ཆེན་
ཕྲེང་བ་ལས། ཆགས་པས་ཡི་དྭགས་འགྲོ་བར་འགྱུར། །ཞེ་སྡང་གིས་ནི་དམྱལ་བར་འཕེན། །རྨོངས་པ་ཕལ་ཆེར་དུད་འགྲོར་འགྱུར། །ཞེས་གསུངས་སོ། །གཉིས་
པ་གྲངས་ཀྱི་སྒོ་ནས་རྣམ་པར་བཞག་ན། ངལ་བསོ་ལས། ལས་བཅུ་ཆུང་ངུའི་དུད་འགྲོ་འབྲིང་ཡི་དྭགས། །ཆེན་པོས་དམྱལ་བར་སྡུག་བསྔལ་རྣམ་སྨིན་འབྲས། །ཞེས་
སོ། །གསུམ་པ་ཡུལ་གྱི་སྒོ་ནས་རྣམ་པར་བཞག་ན། ཡུལ་ཁྱད་པར་ཅན་ལ་བརྟེན་ནས་མི་དགེ་སྤྱད་ན་དམྱལ་བར་སྐྱེ་ཞིང་། འབྲིང་པོ་ལ་བརྟེན་ནས་སྤྱད་ན་ཡི་དྭགས། 

༄༅། །ཐ་མ་ལ་བརྟེན་ནས་སྤྱང་ན་དུད་འགྲོར་སྐྱེ་བ་སྟེ། ཀླུ་སྒྲུབ་ཀྱིས། ཞིང་དང་བསམ་པའི་ཁྱད་པར་གྱིས། །མཐོང་ཆོས་འབྲས་བུ་ཅན་གྱི་ལས། །
ཞེས་སོ། །དེས་ན་ཉོན་མོངས་པ་དུག་གསུམ་གྱི་སྒོ་ནས་མི་དགེ་བཅུ་སྤྱད་པས་ངན་སོང་གི་སྡུག་བསྔལ་དཔག་ཏུ་མེད་པ་མྱོང་བས་ན། ཤེས་ལྡན་རྣམས་ཀྱི་དེ་སྤངས་ནས་དགེ་བ་
བཅུ་ལ་འབད་པ་གལ་ཆེ་སྟེ། ཀུན་མཁྱེན་ཀློང་ཆེན་པས། མདོར་ན་རང་བཞིན་མི་དགེ་བཅུ་པོ་རྣམས། །དུག་དང་འདྲ་སྟེ་གོང་གི་ལོངས་སྤྱོད་པ། །ཆེ་འབྲིང་ཆུང་ངུའི་སྡུག་བསྔལ་
ཆེར་བསྐྱེད་པས། །དགྲ་བཞིན་རབ་ཏུ་སྤངས་ལ་འབད་འཚལ་ལོ། །ཞེས་སོ། །དེ་དག་གི་རྣམ་པར་ནག་པའི་ལས་རྒྱུ་འབྲས་སོ། །གཉིས་པ་རྣམ་པར་དཀར་བའི་ལས་
འབྲས་ལ་གཉིས་ཏེ། དགེ་བཅུའི་ལས་འབྲས་དང་། མི་གཡོ་བའི་ལས་འབྲས་སོ། །དང་པོ་ལ་གཉིས་ཏེ། ལས་དང་། འབྲས་བུའོ། །དང་པོ་ནི། ངལ་བསོ་ལས། 
མཐོ་རིས་འཕེན་པ་དགེ་བའི་ལས་བཅུ་ཡང་། །མི་དགེ་བཅུ་སྤངས་སེམས་པ་དགེ་བ་སྟེ། །སྲོག་མི་གཅོད་དང་མ་བྱིན་ལེན་པ་སྤང་། །ལོགས་པར་མི་གཡེམ་རྫུན་དང་ཕྲ་མ་

སྤངས༑ །ངག་འཁྱལ་ཚིག་རྩུབ་མི་སྨྲ་བརྣབ་སེམས་མེད། །གནོད་སེམས་ལོག་ལྟ་རིང་དུ་སྤང་བ་སྟེ། །ཞེས་གསུངས་པས་དགེ་བཅུ་དེ་ལྟར་ལས། གཞན་ཡང་འཇུགས་
པའི་ལས་དང་བསྟུན་ན། གཞན་གྱི་སྲོག་འདོན་པ། སྦྱིན་པ་གཏོང་བ། ཚངས་སྤྱོད་ལ་གནས་པ། བདེན་པར་སྨྲ་བ། མི་མཛའ་བ་རྣམས་བསྡུས་པ། ཞི་དེས་དང་། 
གསང་པོར་སྨྲ་བ། ཆགས་པ་ཆུང་ཞིང་ཆོག་ཤེས་པ། བྱམས་པ་བསྒོམས་པ། ཡང་དག་པའི་དོན་ལ་འཇུག་པའོ། །གཉིས་པ་འབྲས་བུ་ནི་བཞི་སྟེ། དེ་ཉིད་ལས། 
ཆུང་ངུ་མི་དང་འབྲིང་གི་འདོད་པའི་ལྷ། །ཆེན་པོས་བསམ་གཏན་གཟུགས་མེད་ཏིང་འཛིན་འབྲེལ། །གོང་མའི་ཁམས་གཉིས་བདེ་བ་འཛིན་པར་བྱེད། །འབྲས་བ་བཞི་སྟེ་
སྔར་གྱི་ལྡོག་པའི་དཔེས། །དགེ་བཅུའི་འབྲས་བུ་མཐོ་རིས་ཤེས་པར་བྱ། །ཞེས་སོ། །དེ་ལྟར་མི་དགེ་བཅུ་སྤངས་ཤིང་དགེ་བཅུ་དང་དུ་བླངས་པས་འབྲས་བུ་ལྷ་མི་འཐོབ་
པར་གསུངས་ཏེ། དེ་ཉིད་ལས། དེ་ལྟར་དགེ་བ་བསོད་ནམས་ཆ་མཐུན་བཅུས། །བདེ་འགྲོར་འཕེན་ཞིང་རང་བཞིན་མི་དགེ་བཅུས། །ངན་འགྲོར་ལྟུང་བས་རྒྱུ་འབྲས་དཀར་

༄༅། །ནག་ལས། །བླང་དོར་བྱེད་པ་འཇིག་རྟེན་དགེ་བའི་ལམ། །ལྷ་མིའི་ཐེག་པ་ལགས་པར་ཐུབ་པས་གསུངས། །ཞེས་དང་། རིན་ཆེན་ཕྲེང་བ་ལས། མ་
ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བ་ཡིན། །དགེ་ལས་བདེ་འགྲོ་ཐམས་ཅད་དང་། །སྐྱེ་བ་ཀུན་ཏུ་བདེ་བ་འཐོབས། །ཅེས་སོ། །གསུམ་པ་མི་གཡོ་
བའི་ལས་རྒྱུ་འབྲས་ནི། རྒྱུ་སྙོམས་འཇུག་གི་བསམ་གཏན་བསྒོམས་ནས། འབྲས་བུ་སྐྱེ་བའི་བསམ་གཏན་ཐོབ་པ་སྟེ། དེ་ལ་སྙོམས་འཇུག་གི་བསམ་གཏན་ནི། ཉེར་
ལྡོག་བརྒྱད་དང་། བསམ་གཏན་གྱི་དངོས་གཞི་བརྒྱད་དང་། བསམ་གཏན་ཁྱད་པར་ཅན་ནོ། །འབྲས་བུ་སྐྱེ་བའི་བསམ་གཏན་ནི། གཟུགས་ཁམས་གནས་རིས་བཅུ་བདུན་
གྱི་ལྷ་དང་། གཟུག་མེད་སྐྱེ་མཆེད་མུ་བཞིའི་ལྷའོ། །དེ་ཡང་རིན་ཆེན་ཕྲེང་བ་ལས། བསམ་གཏན་ཚད་མེད་གཟུགས་མེད་ཀྱི། །ཚངས་སོགས་བདེ་བ་མྱོང་བར་བྱེད། །ཅེས་
སོ༑ །དེ་ལྟར་འཁོར་བའི་དངོས་པོ་འདི་བསྐྱེད་མཁན་ཟག་བཅས་ཀྱི་ལས་གསུམ་པོ་དེ་ཡིན་ནོ། །དེ་ཡང་ལས་ཀྱི་རྣམ་སྨིན་དེ་དག་གིས་བསླུ་མི་སྲིད་ཅིང་། བདེ་སྡུག་ཐམས་

ཅད་ཀྱི་གཞི་བྱེད་པ་སྟེ། མདོ་སྡེ་ལས་བརྒྱ་པ་ལས། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །འཚོགས་ཤིང་དུས་ལ་བབ་གྱུར་ན། །འབྲས་
བུ་ཉིད་དུ་སྨིན་པར་འགྱུར། །ཞེས་དང་། དྲན་པ་ཉེར་བཞག་ལས། མེ་ནི་གྲང་བར་འགྱུར་ཀྱང་སྲིད། །རླུང་ནི་ཞགས་པས་ཟིན་ཡང་སྲིད། །ཉི་ཟ་ཐང་ལ་ལྷུང་ཡང་སྲིད། །
ལས་ཀྱི་རྣམ་སྨིན་བསླུ་མི་སྲིད། །ཅེས་པས། དགེ་བའི་ལས་སྤྱད་པས་འབྲས་བུ་བདེ་བ་མྱོང་ཞིང་། སྡིག་པའི་ལས་ཀྱི་འབྲས་བུ་སྡུག་བསྔལ་མྱོང་བ་སྟེ། དྲན་པ་ཉེར་
བཞག་ཆུང་བ་ལས། དགེ་བ་ཡི་ནི་བདེ་བ་འཐོབ། །མི་དགེ་བ་ལ་སྡུག་བསྔལ་འབྱུང་། །དེ་ལྟར་དགེ་དང་མི་དགེ་བའི། །ལས་ཀྱི་འབྲས་བུ་གསལ་བར་སྟོན། །ཞེས་དང་། 
དེས་པས་ཞུས་པའི་མདོ་ལས། ས་བོན་ཚ་བ་རྣམས་ལ་ནི། །འབྲས་བུ་ཚ་བ་སྐྱེ་བར་འགྱུར། །ས་བོན་མངར་བ་རྣམས་ལ་ནི། །འབྲས་བུ་མངར་བ་སྐྱེ་བར་འགྱུར། །
དེས་ཟླ་བྱས་པ་འདི་ཡི་ནི། །སྡིག་པའི་རྣམ་སྨིན་ཚ་བ་དང་། །དཀར་པོའི་རྣམ་སྨིན་མངར་བ་ཡང་། །མཁས་པས་ཡིས་ནི་ཤེས་པར་བྱ། །ཞེས་སོ། །དེ་ཡང་མི་དགེ་བ་

༄༅། །ཆུང་ངུས་ཀྱང་འབྲས་བུ་སྡུག་བསྔལ་ཆེན་པོ་མྱོང་བར་གསུངས་ཏེ། ཆེད་དུ་བརྗོད་པའི་ཚོམ་ལས། སྡིག་པ་ཆུང་ངུ་བྱས་པས་ཀྱང་། །འཇིགས་རྟེན་ཕ་
རོལ་འཇིགས་ཆེན་དང་། །ཕུང་ཁྲོལ་ཆེན་པོ་བྱེད་འགྱུར་ཏེ། །ཁོང་པར་སོང་བའི་དུག་བཞིན་ནོ། །ཞེས་སོ། །དགེ་བ་ཆུང་དུ་བྱས་པས་ཀྱང་འབྲས་བུ་བསོད་ནམས་ཆེན་པོ་
འབྱིན་ཏེ། དེ་ཉིད་ལས། བསོད་ནམས་ཆུང་ངུ་བྱས་པས་ཀྱང་། །འཇིག་རྟེན་ཕ་རོལ་བདེ་ཆེན་འདྲེན། །དོན་ཆེན་དག་ཀྱང་བྱེད་གྱུར་ཏེ། །འབྲུ་རྣམས་ཕུན་ཚོགས་སྨིན་པ་
བཞིན༑ །ཞེས་དང་། འདུལ་བ་ལུང་ལས། སྡིག་པ་ཆུང་ངུ་དག་ལས་ཀྱང་། །མི་གནོད་སྙམ་དུ་བརྙས་མི་བྱ། །མེ་སྟག་ཆུང་ངུ་དག་གིས་ཀྱང་། །རྩྭ་ཕུང་རི་ཙམ་བསྲེག་པར་
བྱེད༑ །དགེ་བ་ཆུང་དུ་དག་ལ་ཡང་། །མི་ཕན་སྙམ་དུ་བརྙས་མི་བྱ། །ཆུ་ཡི་ཐིག་པ་བསོགས་པ་ཡི། །སྣོད་ཆེན་རིམ་གྱིས་གང་བར་འགྱུར། །ཞེས་གསུངས་སོ། །གཉིས་
པ་དེ་ལྟར་ལས་རྒྱུ་འབྲས་ལ་བསམ་ནས་ཡིད་ཆེས་བསྐྱེད་པ་ལ་དགོས་ཆེད་གཉིས་ཏེ། གནས་སྐབས་སུ་དགེ་སྡིག་བླང་དོར་ཤེས་ཤིང་དགེ་ལ་བརྩོན་པ་དང་། མཐར་ཐུག་

ཚོགས་གཉིས་ཟུང་དུ་འཇུག་ནས་སྟོང་ཉིད་སྙིང་རྗེ་ཟུང་དུ་འབྲེལ་པའི་དོགས་པ་ཡོད་དོ། །དེ་ལྟར་བློ་ལྡོག་རྣམ་བཞི་ལ་བསླབ་ཅིང་ཁྲིད་པས། འཁོར་བ་ལས་ཡིད་འབྱུང་ཞིང་
ངེས་འབྱུང་གི་སེམས་སྐྱེས་ནས་བློ་ལས་སུ་རུང་བའི་དགོས་པ་ཡོད་དོ།། ༈ །།གཉིས་པ་ཆོས་ལམ་དུ་འགྲོ་བར་བྱེད་པའི་ཁྲིད་ལ་བདུན་ཏེ། འཁོར་བ་ངན་
སོང་གི་སྡུག་བསྔལ་དང་ལམ་ལོག་པར་ལྟ་བ་ལས་སྐྱོབ་པར་བྱེད་པ་སྐྱབས་འགྲོའི་ཁྲིད་དང་། ཐེག་ཆུང་རང་དོན་ཞི་བདེའི་བསམ་པ་ལ་མི་གནས་ཤིང་ཆོས་ཅི་བྱེད་ཐེག་པ་ཆེན་
པོའི་ལམ་དུ་འགྲོ་བར་བྱེད་པ་སེམས་བསྐྱེད་ཀྱི་ཁྲིད། རྒྱུ་བསོད་ནམས་ཀྱི་ཚོགས་ལ་བརྟེན་ནས་འབྲས་བུ་ཡེ་ཤེས་ཀྱི་ཚོགས་རྫོགས་པར་བྱེད་པ་མཎྜལ་གྱི་ཁྲིད། སྣོད་ཀྱི་
སྡིག་སྒྲིབ་དག་པར་བྱེད་པ་རྡོར་སེམས་བསྒོམས་བཟླས་ཀྱི་ཁྲིད། བཅུད་བླ་མའི་བྱིན་བརླབས་ཀྱིས་གང་བར་བྱེད་པ་ལམ་ཟབ་མོ་བླ་མའི་རྣལ་འབྱོར་གྱི་ཁྲིད། ཟབ་ལམ་ལ་
འཇུག་པའི་གང་ཟག་བློ་བྲོད་པ་སྐྱེ་བར་བྱེད་པ་བསྒོམ་པའི་ཕན་ཡོན་གྱི་ཁྲིད། ཟབ་ལམ་ཉམས་སུ་བླངས་ནས་བརྟན་པ་མྱུར་དུ་ཐོབ་པར་བྱེད་པ་ལ་འདུ་འཛིའི་གཡེངས་པ་

༄༅། །སྤངས་དགོས་པར་བསྟན་པའི་ཁྲིད་དོ། །དང་པོ་འཁོར་བ་ངན་སོང་གི་སྡུག་བསྔལ་དང་ལམ་ལོག་པར་ལྟ་བ་ལས་སྐྱོབ་པ་སྐྱབས་འགྲོའི་ཁྲིད་ལ་གསུམ་སྟེ།
ངོ་བོ། ངེས་ཚིག །དབྱེ་བའོ། །དང་པོ་སྐྱབས་འགྲོའི་ངོ་བོ་ནི། བླ་ན་མེད་པའི་བྱང་ཆུབ་ཐོབ་པར་འདོད་ཅིང་། སྙིང་རྗེ་ཁས་ལེན་དང་བཅས་པའོ། །གཉིས་པ་ངེས་ཚིག་ནི། 
ངན་སོང་གསུམ་གྱི་སྡུག་བསྔལ་དང་། མུ་སྟེགས་ལ་སོགས་འཇིག་ཚོགས་ཀྱི་ལྟ་བ་དམན་པ་ལས་སྐྱོབ་པས་ན་སྐྱབས་འགྲོའོ། །མདོ་སྡེ་རྒྱན་ལས། འཚོ་བ་དག་ནི་ཐམས་
ཅད་དང་། །འཇིག་ཚོགས་ཐོག་པ་དམན་པ་དང་། །ལྷ་མ་ཡིན་དང་ངན་སོང་ལས། །སྐྱོབས་ཕྱིར་སྐྱབས་ཀྱི་དམ་པ་ཡིན། །ཞེས་སོ། །གསུམ་པ་དབྱེ་བ་ལ་གསུམ་སྟེ།
ཕྱིའི་སྐྱབས་འགྲོ། ནང་གི་སྐྱབས་འགྲོ། གསང་བའི་སྐྱབས་སུ་འགྲོ་བའོ། །དང་པོ་ཕྱིའི་སྐྱབས་འགྲོ་ལ་བདུན་ཏེ། སྐྱབས་སུ་འགྲོ་བའི་རྒྱུ་གང་ལ་སྐྱོ་བ། ཡུལ་གང་ལ་
སྐྱབས་སུ་འགྲོ་བ། གང་ཟག་གང་འགྲོ་བ། དུས་ཅི་ཙམ་དུ་འགྲོ་བ། བསམ་པའི་ཁྱད་པར་གང་གི་འགྲོ་བ། བསླབ་བྱ་ཇི་ལྟར་བསླབ་པར། ཕན་ཡོན་དང་དགོས་ཆེད་ཇི་ལྟར་

ཡོད་པའོ། །དང་པོ་སྐྱབས་འགྲོ་སྐྱེ་བའི་རྒྱུ་གང་ལ་སྐྱེ་ན། འཆི་བ་མི་རྟག་པ་གཤའ་མ་ཞིག་རྒྱུད་ལ་སྐྱེས་ན། འཁོར་བའི་སྡུག་བསྔལ་གྱི་འཇིགས་ནས། དཀོན་མཆོག་གསུམ་
ལ་སྐྱབས་གནས་སུ་ཡིད་ཆེས་ན་སྐྱབས་སུ་འགྲོ་སྐྱེའོ། །གཉིས་པ་ཡུལ་གང་ལ་སྐྱབས་སུ་འགྲོ་ན། དཀོན་མཆོག་རིན་པོ་ཆེ་རྣམ་པ་གསུམ་སྟེ། དེ་གསུམ་མིན་པ་གཞན་
འཇིག་རྟེན་གྱི་དྲག་རྩལ་ཅན། ཚངས་པ་དང་། ཁྱབ་མཇུག་མ་ཧཱ་དེ་བ་ལ་སོགས་པའི། རང་རང་གི་ཡུལ་གྱི་རི་བྲག་ལྗོན་ཤིང་ལ་སོགས་ལ་གནས་པའི་ལྷ་ཀླུ་མཐུ་བོ་ཆེ་
རྣམས་ཀྱིས་ཀྱང་འཁོར་བའི་སྡུག་བསྔལ་ལས་སྐྱོབ་པར་མི་ནུས་ཏེ། མདོ་ལས་ཀྱང་། ཕལ་ཆེར་རི་དང་ནགས་ཚལ་དང་། །ལྗོན་ཤིང་དག་ལ་སྐྱབས་འགྲོ་སྟེ། །སྐྱབས་
དེ་དག་ལ་བརྟེན་ནས་སུ། །འཇིགས་པ་ཀུན་ལས་སྐྱོབ་མི་ནུས། །ཞེས་སོ། །གཞན་ཡང་ཕ་མ་གཉེན་འདུན་མཛའ་ཤེས་ལ་སོགས་པ་རང་ལ་སྙིང་བརྩེ་བ་རྣམས་ཀྱིས་
སྐྱོབ་པར་མི་ནུས་ཏེ། འཇམ་དཔལ་རྣམ་པར་རོལ་པའི་མདོ་ལས། ཕ་མ་ཁྱོད་ཀྱི་སྐྱབས་མ་ཡིན། །མཛའ་བཤེས་རྩ་ལག་རྣམས་ཀྱང་མིན། །དེ་དག་གིས་ནི་ཁྱོད་བོར་

༄༅། །ནས༑ །ཇི་ལྟར་འདོད་པ་བཞིན་དུ་འགྲོ། །ཞེས་སོ། །དེ་ཀུན་གྱི་སྐྱོབ་མི་ནུས་པ་ཅིའི་ཕྱིར་ཞེ་ན། སྐྱབས་ཐུབ་པ་ནི་ཁོ་རང་འཇིགས་པ་ལས་ཐར་བ་
སྡུག་བསྔལ་མེད་པ་ཞིག་དགོས་ཏེ། དེ་ཀུན་འཇིགས་པ་ལས་མ་ཐར་ཞིང་སྡུག་བསྔལ་དང་བཅས་པའི་ཕྱིར་རོ། །དེས་ན་སྡུག་བསྔལ་ལས་གཏན་དུ་ཐར་བ་སངས་རྒྱས་ལས་
མེད༑ སངས་རྒྱས་སྒྲུབ་པའི་ལམ་ཆོས་ལས་མེད། ཆོས་བྱེད་པའི་གྲོགས་དགེ་འདུན་ལས་མེད་པས་ཁོང་གསུམ་ལ་སྐྱབས་སུ་འགྲོ་བར་བྱ་སྟེ། དེ་ལྟར་ཡང་། འཇིགས་
གྱུར་འཇིགས་པ་བསལ་མཛད་ཅིང་། །སྐྱབས་མེད་སྐྱོབས་པའི་སངས་རྒྱས་དང་། །ཆོས་དང་ཚོགས་མཆོག་དགེ་འདུན་ལ། །དེ་རིང་སྐྱབས་སུ་འགྲོ་བར་གྱིས། །ཞེས་དང་། 
མདོ་ལས་ཀྱང་། གང་ཞིག་གང་ཚེ་སངས་རྒྱས་དང་། །ཆོས་དང་དགེ་འདུན་སྐྱབས་འགྲོ་སྟེ། །སྐྱབས་དེ་དག་ལ་བརྟེན་ནས་སུ། །འཇིགས་པ་ཀུན་ལ་སྐྱོབས་པར་ནུས། །
ཞེས་སོ། །དེ་ལའང་གཉིས་ཏེ། ཐུན་མོང་གི་ཡུལ་དང་། ཁྱད་པར་གྱི་ཡུལ་ལོ། །དང་པོ་ནི། སངས་རྒྱས་དཀོན་མཆོག་དོན་གཉིས་ཕུན་སུམ་ཚོགས་པ་དང་ལྡན་པ་

སྟེ༑ རང་དོན་ལ་ཆོས་ཀྱི་དབྱིངས་འདུས་མ་བྱས་པ་དང་། སྒྲིབ་པའི་ས་བོན་སྤང་པ་སྟེ། རྟོག་པ་མེད་ཅིང་ལྷུན་གྱིས་གྲུབ་པ་སྟེ། ཤེས་རབ་ཀྱི་གཞན་གྱི་སྒྲ་ལ་རག་མ་ལས་
པ༑ དེ་ཁོ་ན་ཉིད་རྟོགས་པའི་ཆོས་གསུམ་དང་། གཞན་དོན་སྣང་བཅས་ཀྱི་ཡེ་ཤེས་དང་། ཐུགས་རྗེ་དང་ཉོན་མོངས་པའི་སྡུག་བསྔལ་སེལ་བའི་ནུས་པ་དང་ལྡན་པ་སྟེ།
རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱི་རྟོགས་མིན་དང་། །མཁྱེན་དང་བརྩེ་དང་ནུས་པར་ལྡན། །དོན་གཉིས་ལྡན་པའི་སངས་རྒྱས་
ཉིད༑ །ཅེས་སོ། །མདོར་ན་སངས་རྒྱས་དཀོན་མཆོག་སྤང་པ་དང་ཡེ་ཤེས་དང་ཆེ་བའི་བདག་ཉིད་ཕུན་སུམ་ཚོགས་པ་དང་ལྡན་པའི་སངས་རྒྱས་བཅོམ་ལྡན་འདས་སོ། །
ཆོས་དཀོན་མཆོག་ལ་ཡང་གཉིས་ཏེ། ལུང་རྟོགས་གཉིས་ལས། བསྟན་པའི་ཆོས་ནི་གསུང་རབ་ཡན་ལག་བཅུ་གཉིས་སོ། །རྟོགས་པའི་ཆོས་ནི། སྐྱེས་བུ་དམ་པ་
རྣམས་ཀྱི་ཐུགས་རྒྱུད་ལ་བཞུགས་པའི་ས་ལམ་བསྐྱེད་རྫོགས་ཏིང་ངེ་འཛིན་གྱི་ཡོན་ཏན་ཁྱད་པར་ཅན་རྣམས་སོ། །དགེ་འདུན་དཀོན་མཆོག་ལ་ཡང་གཉིས་ཏེ། སོ་སོ་སྐྱེ་

༄༅། །བོའི་དགེ་འདུན་ནི། དགེ་སློང་རྣམ་པར་དག་པ་བཞི་ཡན་ཆད་ཆོག་པ་ཡིན་ལ། འཕགས་པའི་དགེ་འདུན་ནི། སྐྱེས་བུ་ཟུང་བཞི། གང་ཟག་ཡ་
བརྒྱད་པ་དག་གོ། །དེ་སྐད་དུའང་། རྫོགས་པ་ཆེན་པོ་སེམས་ཉིད་ངལ་བསོ་ལས། རྒྱུ་ཡི་ཡུལ་ནི་དམིགས་བཅས་དཀོན་མཆོག་གསུམ། །སངས་རྒྱས་སྤྲུལ་སྐུ་མཆོག་ཡིན་
མཚན་དཔེས་བརྒྱན། །ཆོས་རྣམས་གཉིས་ཏེ་དྲི་མེད་ལུང་གི་ཆོས། །མདོ་དང་རྒྱུད་སྡེ་ཐེག་པ་སྣ་ཚོགས་དོན། །གསུང་རབ་ཡི་གེར་སྣང་བའི་གཟུགས་བསྙན་ཡིན། །དེ་
ཡང་མདོ་སྡེ་གསུང་རབ་བཅུ་གཉིས་ཏེ། །མདོ་སྡེ་དབྱངས་བསྙད་ལུང་བསྟན་ཚིགས་སུ་བཅད། །ཆེད་བརྗོད་རྟོག་པ་བརྗོད་དང་དེ་ལྟར་བྱུང་། །གླིང་གཞི་ཤིན་ཏུ་རྒྱས་དང་སྐྱེས་
རབས་བཅས། །གཏན་ཕབ་རྨད་དུ་བྱུང་བའི་སྡེ་རྣམས་སོ། །རྒྱུད་ནི་བྱ་སྤྱོད་རྣལ་འབྱོར་ཐུབ་པ་རྒྱུད། །ཐབས་ཤེས་གཉིས་མེད་ཕ་མ་གཉིས་སུ་མེད། །ནང་པ་སྔགས་ཏེ་
རྣལ་འབྱོར་ཆེན་པོའོ། །དེ་ཡི་ཡི་གེ་གླེགས་བམ་ལ་སོགས་ཡིན། །རྟོགས་པའི་ཆོས་ནི་ས་ལམ་བསྐྱེད་རྫོགས་ཏེ། །གཟུངས་དང་ཏིང་འཛིན་ཡེ་ཤེས་སྙིང་པོ་ཅན། །ཐུགས་

རྗེའི་རང་བཞིན་ཐབས་ཚུལ་དཔག་མེད་དོ། །དེ་ཡང་རབ་དགའ་དྲི་མེད་འོད་འབྱེད་པ། །འོད་འཕྲོ་སྦྱང་དཀའ་མངོན་གྱུར་རིང་དུ་སོང་། །མི་གཡོ་ལེགས་པའི་བློ་གྲོས་ཆོས་ཀྱི་
སྤྲིན༑ །སློབ་པའི་ས་བཅུ་བཅུ་གཅིག་ཀུན་ཏུ་འོད། །སྤྲུལ་སྐུའི་ས་སྟེ་རྒྱུ་ཡི་ཐེག་པས་བཞག །རྡོ་རྗེའི་ཐེག་པར་ཡོན་ཏན་རིགས་དབྱེ་བས། །བཅུ་གཉིས་ལ་སོགས་རྣམ་
བཞག་དཔག་ཏུ་མེད། །ཚོགས་སྦྱོར་མཐོང་སྒོམ་མི་སློབ་ལམ་ལྔ་དང་། །རིམ་གཉིས་ལ་སོགས་ཟབ་མོ་སེམས་ཀྱི་ཡུལ། །དམ་ཆོས་ཉི་མ་དྲི་མེད་འོད་མངའ་འོ། །དགེ་
འདུན་ཉན་རང་སྐྱེས་བུ་ཟུང་བཞི་དང་། །རྒྱལ་སྲས་སར་གནས་ཕྱི་སྟེ་མཁའ་འགྲོ་དང་། །གསང་སྔགས་རྗེས་སློབ་འགྲོ་བ་ནང་དུ་འདོད། །འདི་དག་དམིགས་པའི་ཡུལ་ཏེ་ནམ་
མཁར་བསམ། །ཞེས་སོ། །གཉིས་པ་ཁྱད་པར་གྱི་ཡུལ་ལ་གསུམ་སྟེ། མདུན་ན་བཞུགས་པའི་ཡུལ། མངོན་པར་རྟོགས་པའི་ཡུལ། དེ་ཁོ་ན་ཉིད་ཀྱི་ཡུལ་ལོ། །དང་
པོ་མདུན་ན་བཞུགས་པའི་ཡུལ་ནི། སངས་རྒྱས་ནི་དེ་བཞིན་གཤེགས་པའི་སྐུ་གཟུགས། ཆོས་ནི་ཐེག་པ་ཆེན་པོའི་པོ་ཏི། དགེ་འདུན་ནི་བྱང་ཆུབ་སེམས་དཔའི་དགེ་

༄༅། །འདུན་ནོ། །གཉིས་པ་མངོན་པར་རྟོགས་པའི་ཡུལ་ནི། སངས་རྒྱས་ནི་སྐུ་གསུམ་གྱི་བདག་ཉིད་ཅན་ནོ། །ཆོས་ནི་ཞི་བ་དང་མྱ་ངན་ལས་འདས་པའི་ཆོས། 
དགེ་འདུན་ནི་ས་ཆེན་པོ་ལ་གནས་པའི་བྱང་ཆུབ་སེམས་དཔའོ། །དེའི་ཡོན་ཏན་ལ། རིག་གྲོལ་གཉིས་ལས། རིག་པའི་དབང་དུ་བྱས་ན། མཉམ་བཞག་ཏུ་རང་གི་ཆོས་ཉིད་
ཤེས་པ། ཇི་ལྟ་བ་རིག་པ་དང་། རྗེས་ཐོབ་ཏུ་དེས་ཐམས་ཅད་ལ་ཁྱབས་པར་ཤེས་པ་ཅི་སྙེད་པ་རིག་པ་དང་། གཞན་དང་ཐུན་མོང་མ་ཡིན་པས་རང་རིག་པ་ཡིན། རྣམ་པར་གྲོལ་
བའང་༑ ཕྱིན་ཅི་ལོག་ཟད་པས་ཆགས་པ་ལས་གྲོལ་བ་དང་། ཉི་ཚེ་བ་མ་ཡིན་པས་ཐོག་པ་ལས་གྲོལ་བ་དང་། ཉན་ཐོས་ལས་ཁྱད་པར་དུ་ཞུགས་པས་དམན་པ་ལས་གྲོལ་
བ་སྟེ། རྒྱུད་བླ་མ་ལས། ཇི་སྙེད་ཇི་བཞིན་ནང་གི་ནི། །ཡེ་ཤེས་གཟིགས་པ་དག་པས་ན། །བློ་ལྡན་ཕྱིར་མི་ལྡོག་པའི་ཚོགས། །བླ་མེད་ཡོན་ཏན་དང་ལྡན་ཉིད། །ཅེས་སོ། །
དེ་ཁོ་ན་ཉིད་ཀྱི་ཡུལ་ནི། སངས་རྒྱས་ཉག་གཅིག་ཡིན་ཏེ། ཡང་དེ་ཉིད་ལས། དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་གཅིག་ཡིན། །ཐུབ་པ་ཆོས་ཀྱི་

སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུགས་ཕྱིར། །ཞེས་སོ། །གསུམ་པ་གང་ཟག་གང་སྐྱབས་སུ་འགྲོ་བ་ལ་རིགས་གསུམ་སྟེ། ཆུང་ངུ་སོ་སོའི་སྐྱེ་བོ་ངན་འགྲོས་འཇིགས་
ནས་འཁོར་བའི་བདེ་འབྲས་འདོད་ནས་སྐྱབས་སུ་འགྲོ་བ་དང་། འབྲིང་ཉན་རང་གི་རིགས་ཅན་རྣམས་འཁོར་བས་འཇིགས་ནས་ཞི་བ་རང་དོན་དུ་ཚོལ་བའི་ཕྱིར་དང་། ཐེག་པ་
ཆེན་པོའི་རིགས་རྣམས་གཞན་དོན་དུ་རང་ཉིད་ཞི་བས་འཇིགས་ནས་སྐྱབས་སུ་འགྲོ་བ་སྟེ། སེམས་ཉིད་ངལ་བསོ་ལས། སྐྱེས་བུ་ཆུང་རྣམས་ངན་འགྲོས་འཇིགས་པ་སྟེ། །
འབྲིང་གཉིས་སྲིད་པས་འཇིགས་དང་ཆེན་པོ་རྣམས། །འཁོར་བའི་སྡུག་བསྔལ་ཆ་དང་བཅས་མཐོང་ནས། །གཞན་གྱི་སྡུག་བསྔལ་མི་བཟོད་ཞི་བདེས་འཇིགས། །ཞེས་
སོ༑ །བཞི་པ་དུས་ཅི་ཙམ་དུ་སྐྱབས་སུ་འགྲོ་ན། བསམ་པ་དང་མཐུན་པ་སྟེ། དེ་ཉིད་ལས། དུས་ཀྱང་བསམ་པའི་རྗེས་འགྲོ་ཆུང་ངུ་རྣམས། །ཕྱི་མའི་བདེ་འབྲས་
བར་དུ་འགྲོ་བ་སྟེ། །འབྲིང་གཉིས་གནས་སྐབས་ཅི་སྲིད་འཚོ་བ་དང་། །མཐར་ཡང་ཉན་རང་འབྲས་ཐོབ་པར་དུ་འགྲོ། །མཆོག་རྣམས་བྱང་ཆུབ་བར་དུ་རྟག་འགྲོ་ཞིང་། །

༄༅། །ཡེ་ཤེས་གཞལ་མེད་བསམ་ཡས་བར་དུའོ། །ཞེས་སོ། །ལྔ་པ་བསམ་པའི་ཁྱད་པར་ནི། སྔ་མ་ལྟར་ལས། ད་རེས་འདིར་ནི། གཞན་དོན་ལྷུར་ལེན་
པའི་བསམ་པས་འགྲོ་སྟེ། འཁོར་བ་སྤངས་ཤིང་མྱ་ངན་ལས་འདས་པའི་འབྲས་བུ་འདོད་པ་ཙམ་གྱི་མངོན་པར་རྫོགས་པ་ཚང་མི་རྒྱ་བས། སེམས་ཅན་ཐམས་ཅད་འཁོར་བའི་
སྡུག་བསྔལ་ལས་བསྒྲལ་བའི་ཕྱིར་དུ། བདག་དང་ཁམས་གསུམ་གྱི་སེམས་ཅན་ཐམས་ཅད་བྱང་ཆུབ་སྙིང་པོ་མ་ཐོབ་ཀྱི་བར་དུ་སྐྱབས་སུ་འགྲོ་སྙམས་པའི་མོས་པས། སྐྱབས་
ཡུལ་གསལ་གདབ་ཞལ་ཤེས་ལྟར་ལས། སྐྱབས་འགྲོའི་ངག་འདོན་ལོགས་སུ་བཀོལ་བ་ལྟར། ཞེ་ཐག་པ་ནས་ལན་བདུན་ནམ་ཉེར་གཅིག་ལ་སོགས་པ་དུས་ཀུན་ཏུ་བྱའོ། །
དྲུག་པ་བསླབ་བྱ་ལ་གསུམ་སྟེ། སྤྱི་དང་བྱེ་བྲག་ཆ་མཐུན་ནོ། །དང་པོ་སྤྱིའི་བསླབ་བྱ་ལའང་ལྔ་སྟེ། དང་པོ་ནི། དུས་རྟག་ཏུ་དཀོན་མཆོག་མཆོད་པ་ལ་བརྩོན་ཞིང་། ཐ་
ན་ཅི་ཟ་ཅི་འཐུང་གི་ཕུད་ཀྱི་མཆོད་པ་དང་། གཉིས་པ། ལུས་སྲོག་གཅིག་དང་བྱ་དགའི་ཆད་དུ་དཀོན་མཆོག་གསུམ་མི་སྤང་བ་དང་། གསུམ་པ་ནི། དཀོན་མཆོག་གི་

ཡོན་ཏན་ཡང་ཡང་དྲན་པའི་སྒོ་ནས་སྐྱབས་སུ་འགྲོ་བ་དང་། བཞི་པ་ནི། ན་ཚ་སྐྱིད་སྡུག་ཅིང་བྱུང་ཡང་མོ་བོན་རྩིས་སོགས་མི་བྱ་བར་དཀོན་མཆོག་ལ་བློ་གཏད་ཅིང་སྐྱབས་སུ་
འགྲོ་བ་དང་། ལྔ་པ་ནི། ཕྱོགས་གང་དུ་འགྲོ་ཡང་དཀོན་མཆོག་གསུམ་ལ་སྐྱབས་སུ་འགྲོ་བ་ལ་བསླབ་སོ། །གཉིས་པ་བྱེ་བྲག་གི་བསླབ་བྱ་ལའང་གསུམ་སྟེ། དང་པོ་
ནི༑ སངས་རྒྱས་ལ་སྐྱབས་སུ་སོང་ན་ལྷ་གཞན་དག་ལ་ཕྱག་མི་འཚལ་ཞེས་པ་ནི། ཕྱི་པའི་ལྷ་གུ་ལང་དང་། ཁྱབ་འཇུག་དང་། དབང་ཕྱུག་ཆེན་པོ་རྣམས་ལ་ཕྱག་
འཚལ་ན་སྡོམ་པ་ཉམས་པ་ཡིན། སྐྱབས་སུ་སོང་ན་སྡོམ་པ་ཤོར་བ་སྟེ། མདོ་མྱ་ངན་འདས་པ་ཆེན་པོ་ལས། སངས་རྒྱས་དག་ལ་སྐྱབས་སོང་ན། །དེ་ནི་ཡང་དག་
དགེ་བསྙེན་ཏེ། །ནམ་ཡང་ལྷ་རྣམས་གཞན་དག་ལ། །སྐྱབས་སུ་གསོལ་བར་མི་འགྱུར་རོ། །ཞེས་སོ། །གཉིས་པ་ནི། ཆོས་ལ་སྐྱབས་སུ་སོང་ན་སེམས་ཅན་ལ་
རྣམ་པར་འཚོ་བ་སྤངས་དགོས་ཏེ། དེ་ཡང་སྣ་འབིག་པ། སྤུ་བཏོག་པ། གོ་རར་འཇུག་པ། བརྡེག་བརྩོག་སོགས་བྱས་ན་སྡོམ་པ་ཉམས་པ་ཡིན། སྲོག་

༄༅། །གཅོད་ན་སྡོམ་པ་འཆོར་བ་སྟེ། མདོ་ལས། དམ་པའི་ཆོས་ལ་སྐྱབས་སོང་ན། །གནོད་ཅིང་འཚེ་བའི་སེམས་དང་བྲལ། །ཞེས་སོ། །གསུམ་པ་
ནི༑ དགེ་འདུན་དཀོན་མཆོག་ལ་སྐྱབས་སུ་སོང་ན་གྲོགས་མུ་སྟེགས་ཅན་མི་བསྟེན་པ་ནི། ལྟ་སྤྱོད་རྟག་ཆད་ཅན་དང་འགྲོགས་ན་སྡོམ་པ་ཉམས་པ་སྟེ། དེ་དང་ལྟ་སྤྱོད་
བསྟན་ན་སྡོམ་པ་འཆོར་བ་སྟེ། ཡང་མདོ་ལས། དགེ་འདུན་དག་ལ་སྐྱབས་སོང་ན། །མུ་སྟེགས་ཅན་ལ་ཕྱོགས་མི་འགྱུར། །ཞེས་སོ། །གསུམ་པ་ཆ་མཐུན་གྱི་
བསླབ་བྱ་ལའང་གསུམ་སྟེ། དང་པོ་ནི། སངས་རྒྱས་དཀོན་མཆོག་གི་རྟེན་དེ་བཞིན་གཤེགས་པའི་སྐུ་གཟུགས་མན་ཆད་ནས། ཐ་ན་ཚ་ཚའི་ཆག་དུམ་ཡན་ཆད་ལ་གུས་
པར་བྱ་བ། གཉིས་པ་ནི། ཆོས་དཀོན་མཆོག་གི་རྟེན་གླེགས་བམ་མན་ཆད་ནས། ཐ་ན་ཡི་གེ་འབྲུ་རེ་ཡན་ཆད་ལ་གུས་པར་བྱ་བ་དང་། གསུམ་པ་ནི། དགེ་འདུན་
དཀོན་མཆོག་གི་རྟེན་སྟོན་པའི་ཆ་ལུགས་ཅན་མན་ཆད་ནས། ཐ་ན་སོར་མོའི་ལྷན་པ་བཏབ་པ་ཡན་ཆད་ལ་གུས་པར་བྱའོ། །བསླབ་བྱ་དེ་དག་གི་ལུང་མདོར་བསྡུས་ན། 

སེམས་ཉིད་ངལ་བསོ་ལས། སྲོག་དང་བྱ་དགའ་རྒྱལ་སྲིད་ལ་སོགས་ཕྱིར། །བླ་མ་དང་ནི་དཀོན་མཆོག་སྤངས་མི་བྱ། །ཞེས་དང་། སངས་རྒྱས་སྐྱབས་སོང་ལྷ་གཞན་
ཕྱག་མི་འཚལ། །ཆོས་ལ་སྐྱབས་སོང་སེམས་ཅན་འཚེ་བ་སྤངས། །དགེ་འདུན་སྐྱབས་སོང་མུ་སྟེགས་ཅན་མི་འགྲོགས། །དེ་དག་གཟུགས་ལའང་དད་པས་རབ་མཆོད་
ཅིང་༑ །ཉིན་མཚན་རྗེས་དྲན་རྟག་པར་སྐྱབས་སུ་འགྲོ། །ཞེས་སོ། །བདུན་པ་ཕན་ཡོན་ནི། བསམ་གྱིས་མི་ཁྱབ་ཅིང་བརྗོད་པར་དཀའ་སྟེ། དྲི་མ་མེད་པའི་མདོ་
ལས༑ སྐྱབས་སུ་སོང་བའི་བསོད་ནམས་གང་། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ནས། །དེ་ནི་དེ་བས་ལྷག་པར་འགྱུར། །ཞེས་
དང་༑ ངལ་བསོ་ལས། སྐྱབས་སོང་ཡོན་ཏན་གལ་ཏེ་གཟུགས་མཆིས་ན། །ནམ་མཁའ་ཆེས་ལྷག་བསོད་ནམས་ཕ་མཐའ་ཡས། །ལེགས་པའི་ཡོན་ཏན་ཀུན་གྱི་
གཞིར་གྱུར་པ། །དེ་ལ་མཁས་པ་སུ་ཞིག་བརྟེན་མི་བགྱིད། །ཅེས་པས། ཕན་ཡོན་བརྗོད་པར་མི་ནུས་སོ། །འདིར་གང་ཟག་སྤྲོ་བ་བསྐྱེད་པའི་སླད་དུ་རྐང་གྲངས་

༄༅། །བརྒྱད་བཤད་པར་བྱ་སྟེ། ནང་པ་སངས་རྒྱས་ཀྱི་སྒོར་ཚུད་པ་དང་། སྡོམ་པ་ཐམས་ཅད་ཀྱི་རྟེན་དུ་རུང་བ་དང་སྔར་བྱས་ཀྱི་སྡིག་པ་ཐམས་ཅད་ཟད་
པར་འགྱུར་བ་དང་། མི་དང་མི་མ་ཡིན་གྱི་བར་ཆད་ཀྱིས་མི་ཚུགས་པ་དང་། བསམ་པའི་དངོས་པོ་ཐམས་ཅད་ཡིད་བཞིན་དུ་འགྲུབ་པ་དང་། རྒྱུ་བསོད་ནམས་ཆེན་པོ་དང་
ལྡན་པར་འགྱུར་པ་དང་། ངན་སོང་དུ་མི་ལྟུང་བ་དང་། མྱུར་དུ་མངོན་པར་རྫོགས་པ་འཚང་རྒྱ་བར་འགྱུར་བ་དང་བརྒྱད་དོ། །འདི་རྣམས་ལ་རེ་རེ་ཞིང་ལུང་དང་བཅས་པ་
ཡོད་ཀྱང་ཡི་གེ་འཇིགས་པས་སོ། །གཞན་ཡང་ཡོན་ཏན་གྱི་ལུང་ནི། སེམས་ཉིད་ངལ་བསོ་ལས། ཚེ་རབས་ཀུན་ཏུ་འཇིགས་བྲལ་སྐྱོབ་པ་སྟེ། །དེ་ལས་ཕན་བདེ་
བྱེད་པ་གང་ཞིག་ཡོད། །དེ་ནི་སེམས་གཙང་དད་པའི་ས་གཞི་ལ། །བསོད་ནམས་ཡེ་ཤེས་ཆར་ཆུས་ལེགས་བྲན་ཏེ། །ཆོས་ཁམས་དགེ་བའི་མྱུ་གུ་ཆེར་འཕེལ་བས། །རྒྱལ་
བའི་ཕུན་ཚོགས་ལོ་ཐོག་སྨིན་པར་བྱེད། །ཆོས་ཚུལ་དགེ་བ་ཁྲེལ་ཡོད་ངོ་ཚ་ཤེས། །བག་ཡོད་དྲན་པ་ཡོན་ཏན་ཚོགས་མང་ཞིང་། །གཟུགས་སྤྲིན་ཡེ་ཤེས་ཉི་མ་སེམས་ལ་

འཆར༑ །རྨི་ལམ་ན་ཡང་མི་འབྲལ་མཐོང་བ་དང་། །ཚེ་རབས་དྲན་ཞིང་རིགས་དང་འབྱོར་པས་མཛེས། །འགྲོ་ཀུན་དགའ་བས་དོན་གཉིས་ལྷུན་གྱིས་གྲུབ། །མཐར་ཡང་རང་
ཉིད་ལུས་ཅན་ཀུན་གྱི་སྐྱབས། །དཔུང་གཉེན་བྱེད་པས་སྐུ་གསུམ་འབྱོར་པ་འཛིན། །ཞེས་སོ། །གཉིས་པ་ནང་གི་སྐྱབས་འགྲོ་ལ་དགུ་སྟེ། སྐྱབས་སུ་འགྲོ་བའི་ཡུལ། 
གང་ཟག །སྐྱབས་སུ་འགྲོ་ཚུལ། བསམ་པའི་ཁྱད་པར། དུས་ནམ་དུ། རྐྱེན་གང་གིས། དགོས་ཆེད་དམ་ཡོན་ཏན། བསླབ་བྱ། ཕན་ཡོན་ནོ། །དང་པོ་ཡུལ་གང་
ལ་སྐྱབས་སུ་འགྲོ་ན། བླ་མ་ཡི་དམ་མཁའ་འགྲོ་གསུམ་ལ་སྐྱབས་སུ་འགྲོ། གཉིས་པ་གང་ཟག་གང་འགྲོ་ན། གསང་སྔགས་ཀྱི་སྒོར་ཞུགས་པ་རྣམས་སོ། །གསུམ་པ་
ཚུལ་ཇི་ལྟར་ན། ལུས་ངག་ཡིད་གསུམ་གུས་པས་འགྲོ། །བཞི་པ་བསམ་པའི་ཁྱད་པར་ནི། བླ་མ་ལ་སངས་རྒྱས་སུ་མཐོང་བས། ཡི་དམ་སྲོག་གི་ཕྱིར་ཡང་མི་སྤངས་
པས༑ མཁའ་འགྲོ་ལ་རྒྱུན་དུ་མཆོད་པ་གསུམ་གྱི་འགྲོའོ། །ལྔ་པ་དུས་ནམ་འགྲོ་ན། དབང་བསྐུར་སེམས་བསྐྱེད་བྱས་པའི་དུས་ནས་རྡོ་རྗེ་འཛིན་པའི་ས་མ་ཐོབ་ཀྱི་བར་

༄༅། །དུ་འགྲོ། དྲུག་པ་རྐྱེན་གང་གིས་ན། གསང་སྔགས་ལ་མོས་གུས་སྐྱེས་པས་འགྲོ། བདུན་པ་དགོས་ཆེད་དམ་ཡོན་ཏན་ནི། གསང་སྔགས་ཀྱི་སྣོད་
དུ་རུང་བ་དང་། བྱིན་བརླབས་ཐུན་མོང་མ་ཡིན་པ་འབྱུང་བའི་དགོས་པ་ཡོད་དོ། །སྐབས་འདིར་སྐྱབས་ཡུལ་གསལ་གདབ་ཅིང་སྐྱབས་འགྲོའི་ཆོ་ག་འབོག་གོ། །བརྒྱད་པ་
བསླབ་བྱ་ནི། རྣམ་པ་བརྒྱད་དང་ལྡན་དགོས་པར་གསུངས་ཏེ། དེ་ཡང་ཐུན་མོང་དང་ཁྱད་པར་གཉིས་ལས། དང་པོ་ཐུན་མོང་གི་བསླབ་བྱ་གསུམ་ལ། བླ་མ་ལ་སྐྱབས་སུ་
སོང་ན། བླ་མ་ལ་ངན་སེམས་དང་འཕྱ་སེམས་ཙམ་ཡང་མི་བྱ་ཞིང་། མཆོད་འོས་མི་བསླུ་བ་དང་། གང་ཟག་རྣམ་ལ་སྒྲོ་བསྐུར་མི་བྱ་སྟེ། སེམས་ཉིད་ངལ་བསོ་ལས། 
བླ་མར་སྐྱབས་སོང་མཆོད་འོས་མི་བསླུ་ཞིང་། །དམ་པ་རྣམས་ལ་བསྐུར་འདེབས་མི་སྙན་སྤངས། །ཞེས་སོ། །ཡི་དམ་ལ་སྐྱབས་སུ་སོང་ན། ཡི་དམ་ཀྱི་སྐུ་བསྒོམས་ཤིང་
བཟླས་པ་རྒྱུན་མི་བཅད་པ་དང་། མཁའ་འགྲོ་ལ་སྐྱབས་སུ་སོང་ན། དུས་ཀྱི་མཆོད་པ་རྒྱུན་མི་བཅད་པ་དང་གསུམ་མོ། །གཉིས་པ་ཁྱད་པར་གྱི་བསླབ་བྱ་ལྔ་ནི། ཅི་ཟ་ཅི་

འཐུང་གི་ཕུད་བདུད་རྩིར་བྱིན་གྱིས་བརླབས་ལ། བླ་མ་སྤྱི་བོར་བསྒོམས་ལ་མཆོད། ཡི་དམ་སྙིང་དཀར་བསམས་ཏེ་མཆོད། མཁའ་འགྲོ་ལྟེ་བར་བསམ་སྟེ་མཆོད་པའོ། །ཕྱོགས་
གང་དུ་འགྲོ་ཡང་བླ་མ་ཡི་དམ་མཁའ་འགྲོ་གསུམ་ལ་གསོལ་བ་གདབ། བླ་མ་སྤྱི་བོར་བསྒོམས། རང་ཡི་དམ་དུ་བསྒོམས། མཁའ་འགྲོ་ཆོས་སྐྱོང་དཔུང་གཉེན་དུ་བསྒོམས་ཏེ་འགྲོ་
བ་ལ་བསླབ་སོ། །ལུས་དང་སྲོག་གི་ཕྱིར་ཡང་། བླ་མ་སྙིང་བཞིན་བསམ། ཡི་དམ་མིག་བཞིན་བསམ། མཁའ་འགྲོ་ལུས་བཞིན་བསམས་པ་ལ་བསླབ་པོ། །ན་ཚ་སྐྱིད་
སྡུག་ཅི་བྱུང་ཡང་། །བླ་མ་ལ་གསོལ་བ་གདབས། ཡི་དམ་ལ་མཆོད་པ་བྱ། མཁའ་འགྲོ་ལ་ཚོགས་གཏོར་གཏོང་བ་མིན་པ། མོ་བོན་རྩིས་ལ་སོགས་པ་ཐབས་གཞན་མི་
བརྩལ་བ་ལ་བསླབ་པོ། །བླ་མ་ཡི་དམ་མཁའ་འགྲོ་གསུམ་གྱི་ཡོན་ཏན་དྲན་པས་ཡང་ཡང་སྐྱབས་སུ་འགྲོ་སྟེ། བླ་མ་ལ་སྐྱབས་སུ་སོང་བས་ཕྱག་རྒྱ་ཆེན་པོའི་སྐུ་འཐོབ། ཡི་
དམ་ལ་སྐྱབས་སུ་སོང་བས་དངོས་གྲུབ་འབྱུང་། མཁའ་འགྲོ་ལ་སྐྱབས་སུ་སོང་བས་བར་ཆད་སེལ་བས། དེ་ལྟ་བ་ལ་སྐྱབས་སུ་འགྲོ་བར་བྱའོ། །དགུ་པ་ཕན་ཡོན་ནི། 

༄༅། །བསམ་གྱི་མི་ཁྱབ་ཀྱང་མདོར་བསྡུས་ཏེ་བསྟན་པ་ནི། བླ་མ་ལ་སྐྱབས་སུ་སོང་བས་རང་འཆི་བའི་བློ་ལ་སྐྱོབ། མི་ཤེས་གཏི་མུག་གི་བར་ཆད་སེལ། ལྷག་
མཐོང་རིག་པའི་ཚོགས་སོགས། རྟོག་པ་རང་ཤར་གྱི་དངོས་གྲུབ་འབྱུང་། ཡི་དམ་ལ་སྐྱབས་སུ་སོང་བས་ཐ་མལ་གྱི་བློ་ལས་སྐྱོབ། ཞེ་སྡང་ན་རག་གི་སྡུག་བསྔལ་སེལ། །
རང་བྱུང་གི་ཚོགས་སོགས། ཕྱག་རྒྱ་ཆེན་པོའི་དངོས་གྲུབ་འབྱུང་། མཁའ་འགྲོ་ལ་སྐྱབས་སུ་སོང་བས། བར་ཆད་འབྱུང་པོ་ལས་སྐྱོབས། ཡི་དྭགས་དབུལ་འཕོང་གི་
བར་ཆད་སེལ། ཞེན་གྲོལ་ཆགས་མེད་ཀྱི་ཚོགས་སོགས། བདེ་ཆེན་ལོངས་སྐུའི་དངོས་གྲུབ་འཐོབ་པ་ལ་སོགས་ཡོན་ཏན་དཔག་ཏུ་མེད་དོ། །གསུམ་པ་གསང་བའི་སྐྱབས་
འགྲོ་ལའང་དགུ་སྟེ། ཡུལ་གང་། གང་ཟག་གང་། ཚུལ་ལམ་ཐབས། བསམ་པའི་ཁྱད་པར་གང་། དུས་ཅི་ཙམ། རྐྱེན་གང་གིས། དགོས་ཆེད་དམ་ཡོན་ཏན། 
བསླབ་བྱ་དུ། ཕན་ཡོན་ཇི་ལྟར་ཡོད་པའོ། །དང་པོ་ཡུལ་གང་ལ་སྐྱབས་སུ་འགྲོ་ན། ལྟ་བ་དང་བསྒོམ་པ་སྤྱོད་པ་གསུམ་ལ་སྐྱབས་སུ་འགྲོ། གཉིས་པ་གང་ཟག་དབང་

པོ་ཡང་རབ་སངས་རྒྱས་ཐོབ་པར་འདོད་པ་དེ་འགྲོ། གསུམ་པ་ཚུལ་ལམ་ཐབས་ཇི་ལྟར་ན། ལྟ་སྒོམ་སྤྱོད་གསུམ་གྱིས་སྒོ་ནས་འགྲོ་སྟེ། དེ་ཡང་ལྟ་བ་གདིང་དང་ལྡན་པ། 
བསྒོམས་པ་ཉམས་དང་ལྡན་པ། སྤྱོད་པ་རོ་སྙོམས་དང་ལྡན་པའི་ཚུལ་གྱི་འགྲོའོ། །བཞི་པ་བསམ་པའི་ཁྱད་པར་གང་གིས་ན། ལྟ་བ་ལ་ཞེ་འདོད་མེད་པ་སྟེ། སངས་
རྒྱས་འཐོབ་བྱར་མི་འདོད། འཁོར་བ་དོར་བྱར་མི་འདོད་པའོ། །སྒོམ་པ་ངོས་བཟུང་མེད་ཅིང་ཕྱོགས་སུ་མ་ལྷུང་བའོ། །སྤྱོད་པ་སྤངས་བླང་མེད་ཅིང་བྱ་རྩོལ་དང་བྲལ་
བའོ༑ །ལྔ་པ་དུས་ནི། འཚང་མ་རྒྱའི་བར་དུ་འགྲོ་འོ། །དྲུག་པ་རྐྱེན་གང་གིས་ན། མི་ལུས་མི་ལེན་པར་འདོད་པར་འགྲོ། །བདུན་པ་དགོས་ཆེད་དམ་ཡོན་ཏན་ནི། 
རྫོགས་པའི་སངས་རྒྱས་ཚེ་འདི་ཉིད་ལ་འཐོབ་པའི་དགོས་པ་ཡོད་དོ། །བརྒྱད་པ་བསླབ་བྱ་ནི་བཅུ་སྟེ། དེ་ཡང་ཐུན་མོང་དང་ཁྱད་པར་གཉིས་ལས། དང་པོ་ཁྱད་པར་གྱི་
བསླབ་བྱ་གསུམ་ལས། ལྟ་བ་རྟོགས་པ་དང་ལྡན་པ་ལ་བསླབ་པ་ནི། སེམས་ཅན་དང་སངས་རྒྱས་རྒྱུ་མཉམ་པས། སངས་རྒྱས་ལོག་ནས་འཐོབ་རྒྱུ་མེད་པའི་གདིང་

༄༅། །བཅའ༑ སྣང་སྟོང་དབྱེར་མེད་པའི་གརིང་བཅའ་བ་ལ་བསླབ་པོ། །སྒོམ་པ་ཉམས་དང་ལྡན་པ་ལ་བསླབ་པ་ནི། ཤེས་བྱ་ཕྱིར་མི་བཞག །ནང་
དུ་མི་དགུག །རང་བབ་ལྷུག་པ་གཏད་མེད་དུ་བཞག་པ་ལ་བསླབ་པོ། །སྤྱོད་པ་རོ་སྙོམས་དང་ལྡན་པ་ལ་བསླབ་པ་ནི། འགྲོ་འཆག་ཉལ་འདུག་ཐམས་ཅད་དུ། སྒོམ་དུ་ཅི་
ཡང་མེད་པ་ལ་ཡེངས་སུ་སྐད་ཅིག་ཀྱང་མེད་པར་བསླབ་པོ། །གཉིས་པ་ཐུན་མོང་གི་བསླབ་བྱ་བདུན་ནི། སངས་རྒྱས་སེམས་སུ་རྟོགས་ཀྱང་བླ་མ་མི་སྤངས། སྣང་བ་སེམས་
སུ་རྟོགས་ཀྱང་འདུས་བྱས་ཀྱི་དགེ་རྩ་རྒྱུན་མི་བཅད། དམྱལ་བ་ལ་དོག་པ་མེད་ཀྱང་སྡིག་པ་ཕྲ་མོ་ནས་སྤངས། སངས་རྒྱས་ལ་རེ་བ་མེད་ཀྱང་ཆོས་གང་ལའང་བསྐུར་པ་མི་
བཏབ༑ རང་ལ་ཏིང་ངེ་འཛིན་ཁྱད་པར་ཅན་མཐོང་ཡང་ང་རྒྱལ་དང་རློམ་པ་མི་བྱ། རང་གཉིས་སུ་མེད་པར་གོ་ཡང་སེམས་ཅན་ལ་སྙིང་རྗེ་རྒྱུན་མི་བཅད། འཁོར་འདས་གཉིས་
མེད་དུ་རྟོགས་ཀྱང་རྟག་ཏུ་དགོན་པར་གོམས་པར་བྱ་བ་ལ་བསླབ་པ་དང་བདུན་ནོ། །དགུ་པ་ཕན་ཡོན་ནི། ལྟ་བ་ལ་སྐྱབས་སུ་སོང་བས་རྟག་ཆད་གཉིས་ལས་སྐྱོབ། ལོག་

ལྟ་ཞེན་འཛིན་གྱི་བར་ཆད་སེལ། ཆོས་ཉིད་འོད་གསལ་གྱི་ཚོགས་སོག །སྐུ་གསུམ་འགག་མེད་ཀྱི་དངོས་གྲུབ་འབྱུང་། སྒོམ་པ་ལ་སྐྱབས་སུ་སོང་བས། ལྟ་བས་ཀྱང་
སྒོམ་པ་ལ་སྐྱོབས་པར་བྱེད། སྟོང་ཞེན་བག་ཆགས་ཀྱི་བར་ཆད་སེལ། གཉིས་མེད་ཟུང་འཇུག་གི་ཚོགས་སོག །ཐག་ཆོད་ཡེ་གྲོལ་གྱི་དངོས་གྲུབ་འབྱུང་། སྤྱོད་པ་ལ་
སྐྱབས་སུ་སོང་བས། ལྟ་སྤྱོད་ཆད་ལྟ་ལས་སྐྱོབ་པར་བྱེད། ཚུལ་བཅོལ་ཐོ་ཅོའི་བར་ཆད་སེལ། ཆད་མེད་ཟིང་ལོང་གི་ཚོགས་སོག །ཅི་སྤྱད་དགོངས་པར་འགྱུར་
བའི་དངོས་གྲུབ་འབྱུང་། དེའི་ལག་ལེན་ནི་དངོས་གཞིའི་སྐབས་སུ་བསྟན་ནོ། །གཉིས་པ་ཐེག་ཆུང་རང་དོན་ཞི་བའི་བསམ་པ་ལ་མི་གནས་ཤིང་ཆོས་བྱེད་
ཐེག་པ་ཆེན་པོའི་ལམ་དུ་འགྲོ་བར་བྱེད་པ་སེམས་བསྐྱེད་ཀྱི་ཁྲིད་ལ་གསུམ་སྟེ། ཕྱི་ལྟར་བསླབ་པ། ནང་ལྟར་བསླབ་པ། གསང་བ་ལྟར་བསླབ་པའོ། །དང་པོ་ཕྱི་
ལྟར་བསླབ་པ་ལ་བཅུ་གཉིས་ཏེ། ངོ་བོ། ངེས་ཚིག །དབྱེ་བ། གང་ཟག་གི་མཚན་ཉིད། བླང་བའི་ཡུལ། བླང་བའི་ཆོ་ག །བསླབ་པའི་ཕན་ཡོན། སློབ་པའི་གཏན་

༄༅། །ཚིག །མ་བསླབ་པའི་ཉེས་མིག །བསྲུངས་བྱའི་ཆོས། གཏོང་ཐོབ་ཀྱི་ས་མཚམས། ཉམས་ན་གསོ་བའི་ཐབས་སོ། །དང་པོ་ནི། སེམས་
ཅན་ཐམས་ཅད་འཁོར་བ་ལས་བསྒྲལ་བའི་དོན་དུ་བླ་ན་མེད་པའི་བྱང་ཆུབ་ཐོབ་པར་འདོད་པའོ། །མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དགུ་
རྫོགས་པའི་བྱང་ཆུབ་འདོད། །ཅེས་སོ། །གཉིས་པ་ངེས་ཚིག་ནི། སྔར་བདག་མ་བསྐྱེད་པ་གཞན་དོན་གྱི་བློ་བསྐྱེད་པ་ཞིག་ཡིན་ནོ། །གསུམ་པ་དབྱེ་བ་ནི། རྣམ་གྲངས་
མང་དུ་གསུངས་ཀྱང་། དོན་དམ་དང་། ཀུན་རྫོབ་གཉིས་སོ། །དང་པོ་དོན་དམ་བྱང་ཆུབ་ཀྱི་སེམས་ནི། སྟོང་ཉིད་སྙིང་རྗེའི་སྙིང་པོ་ཅན་གསལ་ལ་མི་གཡོ་བ་སྤྲོས་པའི་
མཐའ་དང་བྲལ་བའོ། །ཞེས་དགོངས་པ་ངེས་འགྲེལ་ལས་གསུངས་པ་དང་། གཞན་ཡང་མདོ་སྡེ་རྒྱན་གྱི་འགྲེལ་པ་ལས། དོན་དམ་བྱང་ཆུབ་ཀྱི་སེམས་དེ་གནས་སྐབས་
གང་ན་ཡོད་ན། ས་དང་པོ་རབ་ཏུ་དགའ་བ་ཡན་ཆད་ན་ཡོད་དོ། །ཞེས་གསུངས་སོ། །གཉིས་པ་ཀུན་རྫོབ་བྱང་ཆུབ་སེམས་ལ་གཉིས་ཏེ། སྨོན་པའི་སེམས་དང་། 

འཇུག་པའི་སེམས་གཉིས་སོ། །སེམས་ཉིད་ངལ་བསོ་ལས། སེམས་བསྐྱེད་པ་ནི་ཚད་མེད་འགྲོ་བའི་ཕྱིར། །ཡང་དག་སངས་རྒྱས་ཐོབ་པར་འདོད་པར་ཏེ། །སྨོན་
དང་འཇུག་པའི་རང་བཞིན་གཉིས་ཡིན་ནོ། །ཞེས་དང་། སྤྱོད་འཇུག་ལས། བྱང་ཆུབ་སེམས་དེ་མདོར་བསྡུས་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་
པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །ཞེས་སོ། །སྨོན་འཇུག་གཉིས་ཀྱི་ཁྱད་པར་ལའང་འདོད་བཞེད་མང་དུ་གསུངས་ཀྱང་། སྨོན་པ་ནི། 
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་འདོད་པའི་བསམ་པ་ཡིན་ལ། འཇུག་པ་ནི། སངས་རྒྱས་སྒྲུབ་པའི་ཐབས་ལ་སྦྱོར་བ་ཡིན་ཞིང་། 
དཔེར་ན་འགྲོ་བར་འདོད་པ་དང་། འགྲོ་བ་དངོས་གཉིས་དང་མཚུངས་པ་སྟེ། སེམས་ཉིད་ངལ་བསོ་ལས། དེ་ཡང་བསམ་པས་སྨོན་དང་སྦྱོར་བས་ཁྱབས། །འགྲོ་
བར་འདོད་དང་འགྲོ་ཉིད་དེ་བཞིན་ནོ། །ཞེས་གསུངས་པ་ནི་སྤྱོད་འཇུག་དང་མཐུན་ནོ། །དེ་ཡང་སྨོན་པ་ནི། ཚད་མེད་བཞི་ཡིན་ལ། འཇུག་པ་ཕ་རོལ་ཏུ་ཕྱིན་པ་དྲུག་

༄༅། །སྟེ༑ ཡང་དེ་ཉིད་ལས། སྨོན་པ་ཚད་མེད་བཞི་ཡི་ངོ་བོ་ལ། །འཇུག་པ་ཕ་རོལ་ཕྱིན་པ་དྲུག་ཏུ་འདོད། །ཅེས་གསུངས་པས། དེ་ཡང་ཚད་མེད་
ཀྱི་ངེས་ཚིག་ནི། ཡུལ་ལ་ཚད་མེད། དེ་ལ་བསམ་པ་ཚད་མེད། དེ་ལས་བྱུང་བའི་བསོད་ནམས་ཚད་མེད་པ་སྟེ་ངེས་ཚིག་གོ། །དེ་ལ་བཞི་སྟེ། བྱམས་པ་ཚད་མེད། 
སྙིང་རྗེ་ཚད་མེད། དགའ་བ་ཚད་མེད། བཏང་སྙོམས་ཚད་མེད་བཞི་སྟེ། སེམས་ཉིད་ངལ་བསོ་ལས། བྱམས་པའི་ས་གཞིར་སྙིང་རྗེའི་མེ་ཏོག་བཀྲམ། །དགའ་
བའི་གྲིབ་བསིལ་བཏང་སྙོམས་ཆུ་གཙང་གིས། །འགྲོ་ལ་ཕན་ཕྱིར་རང་གི་སེམས་སྦྱངས་ངོ་། །ཞེས་པས། དང་པོ་བྱམས་པ་ཚད་མེད་པ་ལ་གསུམ་སྟེ། སེམས་
ཅན་ལ་དམིགས་པའི་བྱམས་པ། ཆོས་ལ་དམིགས་པའི་བྱམས་པ། དམིགས་པ་མེད་པའི་བྱམས་པ་དང་གསུམ་ལས། སློབ་དཔོན་པདྨས། སེམས་ཅན་ལ་དམིགས་
པའི་བྱམས་པ་ནི། སེམས་ཅན་ཐམས་ཅད་ལ་ཕ་མར་ཤེས་ཤིང་བདེ་བ་དང་ལྡན་པར་བྱ་སྙམས་པའི་བློ་སྐྱེས་པའོ། །ཆོས་ལ་དམིགས་པའི་བྱམས་པ་ནི། དོན་དམ་

པར་ཅིར་ཡང་མ་གྲུབ་པ་ཡིན་ཏེ། ཀུན་རྫོབས་སྒྱུ་མ་ཙམ་དུ། མ་འདི་རྣམས་བདེ་བ་དང་ལྡན་པར་བྱ་སྙམས་པའི་བློ་སྐྱེས་པའོ། །དམིགས་པ་མེད་ཀྱི་བྱམས་པ་ནི། 
དེ་ལྟར་བསྒོམས་པའི་དུས་ཉིད་ནའང་རང་གཞན་ཐམས་ཅད་ཀྱི་ངོ་བོ་སྟོང་པ་ཉིད་སྤྲོས་བྲལ་ནམ་མཁའ་ལྟར་ཤེས་པས། གདང་མ་འགགས་པ་བྱམས་པ་རུ་རུང་ངོ་། །
གཤིས་མ་གྲུབ་པ་སྟོང་པ་ཉིད་དུ་སང་ངེ། ངོ་བོ་མི་རྟོག་མི་དམིགས་ཤིང་འཁོར་གསུམ་ཡོངས་སུ་དག་པའོ། །ཞེས་གསུངས་སོ། །གཉིས་པ་སྙིང་རྗེ་ལ་ཡང་གསུམ་སྟེ། 
ཕྱི་སེམས་ཅན་ལ་དམིགས་པའི་སྙིང་རྗེ་ནི། བདག་གི་མ་སེམས་ཅན་རྣམས་འཁོར་བ་སྡུག་བསྔལ་གྱི་རྒྱ་མཚོ་འདི་ལ། འདོད་པ་བདེ་བ་འདོད་ཀྱང་འདུག་པ་སྡུག་བསྔལ་
དུ་འདུག །དམུས་ལོང་ལོང་ཁྲིད་དང་བྲལ་བ་ལ་བུ་འདི་རྣམས་སྙིང་རེ་རྗེ་སྙམ་དུ་སྒོམ། ནང་ཆོས་ལ་དམིགས་པའི་སྙིང་རྗེ་ནི། བདག་གིས་མ་སེམས་ཅན་འདི་རྣམས་
ལ༑ བདེར་གཤེགས་སྙིང་པོ་ལྷན་ཅིག་སྐྱེས་པའི་ཡེ་ཤེས་ཡེ་ནས་རང་ཆས་སུ་ཡོད་ཀྱང་། ངོ་མ་ཤེས་ནས་ཅེ་རེ་ལོང་བ་འདི་རྣམས་སྙིང་རེ་རྗེ་སྙམ་དུ་རྩེ་ཅིག་ཏུ་སྒོམ་མོ། །

༄༅། །གསང་བ་དམིགས་པ་མེད་པའི་སྙིང་རྗེ་ནི། ཆོས་ཉིད་རྟོགས་པའི་རང་རྩལ་ལས་ཤར་བ་ཡིན་ལ། བློས་བསྒོམ་པས་ཤར་བ་མིན་གསུངས། གསུམ་པ་
དགའ་བ་ཚད་མེད་ནི། སེམས་ཅན་འདི་རྣམས་བདག་གིས་བདེ་ལ་དགོད་མ་དགོས་པར་རང་རང་བདེ་བ་རྙེད་པ་རབ་སྟེ། སེམས་ཅན་འདི་རྣམས་བདེ་ཞིང་སྐྱེད་པ་འདི་དང་མི་
བྲལ་བར་གྱུར་ཅིག་སྙམ་དུ་སྒོམ་པའོ། །བཞི་པ་བཏང་སྙོམས་ཚད་མེད་པ་ནི། འགྲོ་བ་སེམས་ཅན་ཉོན་མོངས་པའི་དབང་གིས་ཆགས་སྡང་གཉིས་ལ་སྤྱོད་ཅིང་སྡུག་བསྔལ་
གྱིས་གཟིར་བ་འདི་རྣམས་ཉེ་རིང་ཆགས་སྡང་མེད་པའི་བཏང་སྙོམས་ལ་གནས་པར་གྱུར་ཅིག་སྙམ་དུ་སྒོམ་པའོ། །ངག་ནས་ཀྱང་། སེམས་ཅན་ཐམས་ཅད་བདེ་བ་དང་བདེ་
བའི་རྒྱུ་དང་ལྡན་པར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག །སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག །ཉེ་རིང་
ཆགས་སྡང་གཉིས་དང་བྲལ་བའི་བློ་བཏང་སྙོམས་དང་ལྡན་པར་གྱུར་ཅིག །ཅེས་བརྗོད་ཅིང་དོན་ཡིད་ལ་འདི་ལྟར་དུ་བསམ་སྟེ། དེ་ཡང་སེམས་ཅན་ཐམས་ཅད་ནི་རིགས་

དྲུག་གི་བསྡུས་པའི་འགྲོ་བ་དེ་དག་ཐམས་ཅད། བདེ་བ་ལ་གནས་སྐབས་ཀྱིས་བདེ་བ་དང་མཐར་ཐུག་གི་བདེ་བ་གཉིས་ལས། གནས་སྐབས་ལའང་སྲིད་པ་དང་ཞི་བ་གཉིས་
ཀྱི་བདེ་བ་སྟེ། དེ་ལ་སྲིད་པའི་བདེ་བ་ནི་འཇིག་རྟེན་པའི་དངོས་གྲུབ་བརྒྱད་ཐོབ་པའོ། །ཞི་བ་ནི་མཐོང་ལམ་ནས་ས་བརྒྱད་པ་མན་ཆད་དོ། །མཐར་ཐུག་གི་བདེ་བ་ནི་སངས་
རྒྱས་ཀྱི་སའོ། །དེའི་རྒྱུ་ཕ་རོལ་ཏུ་ཕྱིན་པ་དྲུག་གམ་བཅུ་ཉམས་སུ་ལེན་པ་དང་ལྡན་པར་གྱུར་ཅིག་སྙམས་པའི་བྱམས་པ་བསྒོམ་མོ། །སྡུག་བསྔལ་དང་ཞེས་པ་འདུ་
བྱེད་ཀྱི་སྡུག་བསྔལ། འགྱུར་བའི་སྡུག་བསྔལ། སྡུག་བསྔལ་གྱི་སྡུག་བསྔལ་ལོ། །དང་པོ་ནི་འཁོར་བ་སྤྱི་ལ་ཟེར། གཉིས་པ་ནི་ད་ལྟ་བདེ་སྐྱིད་ཡོད་ཀྱང་དེ་མ་
ཁད་དུ་སྡུག་བསྔལ་འབྱུང་སྟེ། ལྷ་འཆི་འཕོ་ལྟུང་བའི་སྡུག་བསྔལ་ལྟ་བུའོ། །གསུམ་པ་ནི་སྡུག་བསྔལ་གཅིག་མ་སོང་བའི་སྟེང་དུ་ཡང་གཅིག་འབྱུང་བ་སྟེ། 
མཛེ་ཐོག་ཏུ་ཕོལ་ལྟ་བུའོ། །དེ་ལྟར་སྡུག་བསྔལ་གསུམ་ལམ་བརྒྱད་འབྱུང་བའི། སྡུག་བསྔལ་གྱི་རྒྱུ་ནི་མི་དགེ་བ་སྟ། ཀླུ་སྒྲུབ་ཀྱིས་མི་དགེ་བ་ལ་སྡུག་བསྔལ་

༄༅། །འབྱུང་༑ །ཞེས་པས། མི་དགེ་བ་ཐམས་ཅད་དང་བྲལ་བར་གྱུར་ཅིག་སྙམས་པའི་སྙིང་རྗེ་སྒོམ་མོ། །སེམས་ཅན་རྣམས་ཀྱི་སྡུག་བསྔལ་
མེད་པའི་བདེ་བ་ཐོབ་པ་དེ་དང་ནམ་ཡང་མི་འབྲལ་བར་གྱུར་ཅིག །སྙམ་པའི་དགའ་བ་སྒོམ་མོ། །སེམས་ཅན་ཐམས་ཅད་ཕན་ཚུན་ཉེ་རིང་དང་ཆགས་སྡང་མེད་པའི་བློ་བཏང་
སྙོམས་ལ་གནས་པར་གྱུར་ཅིག །སྙམ་པའི་བཏང་སྙོམས་སྒོམ་མོ། །བཞི་པ་གང་ཟག་གི་མཚན་ཉིད་ནི། ཉན་ཐོས་དང་རང་རྒྱལ་ལྟ་བུ་མ་ཡིན་པར་ཐེག་པ་ཆེན་པོའི་
ཆོས་ལ་མོས་པ། བློ་ཆེ་བ། འཁོར་བའི་ཆོས་ལ་ཡིད་དབྱུང་བ། རང་བཞིན་གྱི་ཞི་ཞིང་དེས་པ་ཞིག་དགོས་སོ། །ལྔ་པ་སེམས་བསྐྱེད་བླང་བའི་ཡུལ་ནི། བླ་མ་
སློབ་དཔོན་ཐེག་པ་ཆེན་པོར་སེམས་བསྐྱེད་པ། བྱམས་སྙིང་རྗེ་བྱང་ཆུབ་ཀྱི་སེམས་དང་ལྡན་པ་ཞིག་ལ་བླང་དགོས་སོ། །དྲུག་པ་བླང་བའི་ཆོ་ག་ལ་གཉིས་ཏེ། སྦྱོར་བ་ཚོགས་
བསགས་ཤིང་རྒྱུད་སྦྱང་བ་དང་། དངོས་གཞི་བླང་བའི་ཚོག་དངོས་སོ། །དང་པོ་ནི། དེ་ཡང་བྱང་ཆུབ་ཀྱི་སེམས་རྣམ་པ་གཉིས་ནི། བསོད་ནམས་ཀྱི་ཚོགས་བསགས་

པ་ལས་ཐོབ་དགོས་པར་གསུངས། དེ་ལ་རང་འབྱོར་པ་ཆེ་ཆུང་གི་ཁྱད་པར་ཏེ། འབྱོར་པ་ཆེ་བར་ཡོད་ན་དངོས་སུ་ཆུང་བས་མི་འོང་སྟེ། ཆེར་གཏོང་དགོས་པ་ཡིན་ལ། 
སྔོན་གྱི་བྱང་ཆུབ་སེམས་དཔའ་འབྱོར་པ་ཆེ་བ་རྣམས་ཀྱིས་ཀྱང་ཆེར་གཏོང་སྟེ། གཙུག་ལག་ཁང་བྱེ་བ་ཙམ་ཕུལ་ནས་སེམས་བསྐྱེད་པའང་ཡོད་དེ། འཕག་པ་བསྐལ་པ་བཟང་
པོ་ལས། བདེར་གཤེགས་གྲགས་སྦྱིན་འཛམ་གླིང་རྒྱལ་པོའི་ཚེ། །དེ་བཞིན་གཤེགས་པ་ཟླ་བའི་ཏོག་དེ་ལ། །གཙུགས་ལག་ཁང་ནི་བྱེ་བ་ཕུལ་ནས་ཀྱང་། །དང་པོར་
བྱང་ཆུབ་ཏུ་ནི་སེམས་བསྐྱེད་དོ། །ཞེས་གསུངས་སོ། །ཡང་འབྱོར་བ་ཆུང་ན་ཉུང་ཟད་ཙམ་ཞིག་ཕུལ་བས་ཆོག་སྟེ། སྔོན་བྱང་ཆུབ་སེམས་དཔའ་འབྱོར་པ་ཆུང་བ་རྣམས་
ཀྱི་དངོས་པོ་ཆུང་བ་རྩ་ཉགས་མ་ཞིག་སྒྲོན་མེ་ཕུལ་ནས་སེམས་བསྐྱེད་པ་ཡང་ཡོད་དེ། དེ་ལྟར་ཡང་དེ་ཉིད་ལས། བདེར་གཤེགས་འོད་འཕྲོ་གྲོང་ཁྱེར་བརྟེན་པའི་ཚེ། །དེ་
བཞིན་གཤེགས་པ་མཐའ་ཡས་འོད་དེ་ལ། །རྩྭ་ཡི་སྒྲོན་མེ་དག་ནི་ཕུལ་ནས་ཀྱང་། །དང་པོར་བྱང་ཆུབ་ཏུ་ནི་སེམས་བསྐྱེད་དོ། །ཞེས་སོ། །ཡང་འབྱོར་པ་མེད་པར་

༄༅། །གྱུར་ན་ཐབས་ཆག་མི་དགོས་ཏེ། ཕྱག་ལན་གསུམ་འཚལ་བ་ཙམ་གྱིས་ཀྱང་ཆོག་སྟེ། སྔ་མ་ཉིད་ལས། དེ་བཞིན་གཤེགས་པ་ཡོན་ཏན་ཕྲེང་ལྡན་གྱིས། །
དེ་བཞིན་གཤེགས་པ་བགྱིད་ལྡན་བཞུད་དེ་ལ། །སངས་རྒྱས་ཕྱག་འཚལ་ཐལ་མོ་ལན་གསུམ་སྦྱར། །དང་པོར་བྱང་ཆུབ་ཏུ་ནི་སེམས་བསྐྱེད་དོ། །ཞེས་གསུངས་པས། དང་
པོར་ཚོགས་བསགས་པ་ནི། ལོ་ཟླ་ཤིས་པའི་ཚེས་བཅོ་ལྔའམ་ཚེས་བརྒྱད་ལ་དཀོན་མཆོག་གི་སྤྱན་སྔར་མཆོད་པ་རྒྱ་ཆེན་པོ་བཤམས་ཏེ། ཡན་ལག་བདུན་པས་ཚོགས་བསགས་
པ་ནི། ངལ་བསོ་ལས། གནས་གཙང་མཆོད་པས་མཛེས་ཤིང་ཉམས་དགའ་བར། །རྒྱལ་བའི་སྐུ་གཟུགས་ལ་སོགས་སྟ་གོན་བྱ། །རྒྱལ་བ་སྲས་བཅས་རྒྱ་མཚོའི་སྤྲིན་ཕུང་
བས༑ །ཞེས་པས། ཡན་ལག་བདུན་པ་རྒྱས་པར་སྒོ་འབྱེད་འཕྲུལ་གྱི་ལྡེ་མིག་སོགས་ལོངས་ཁྱབས་དང་བསྟན་ཞིང་། ཚིག་ངག་ཏུ་བརྗོད་ལ་དོན་ཡིད་ལ་དྲན་པར་བྱའོ། །
དེའི་ཕན་ཡོན་ནི། རྒྱས་པར་བསམ་གྱིས་མི་ཁྱབ་ཀྱང་། མདོར་བསྡུས་ནས་ལུང་གིས་བསྟན་པ་ནི། དང་པོ་ཕྱག་འཚལ་བའི་ཕན་ཡོན་ནི། སྒྱུ་འཕྲུལ་དྲྭ་བ་ལས། 

གང་ཞིག་སྒོ་གསུམ་བཏུད་བྱས་ནས། །རྒྱལ་བའི་སྐུ་ལ་ཕྱག་འཚལ་ན། །དེ་ཡི་བསོད་ནམས་འཇིག་རྟེན་དུ། །གཟུགས་ཅན་གྱུར་ན་ཤོང་མི་འགྱུར། །ཞེས་གསུངས་སོ། །
མཆོད་པའི་ཕན་ཡོན་ནི། པདྨ་དཀར་པོ་ལས། མེ་ཏོག་གཅིག་ཙམ་ཕུལ་ཀྱང་མཆོད་པ་ལས། །བདེར་གཤེགས་གཟུགས་དང་བརྩེགས་ངོས་བྲིས་པ་ལ། །ལུས་
འཁྲུག་བཞིན་དུ་སེམས་ཀྱིས་ཕུལ་བ་ན། །དེ་དག་རིམ་གྱིས་སངས་རྒྱས་བྱེ་བ་མཐོང་། །ཞེས་སོ། །སྡིག་པ་བཤགས་པའི་ཕན་ཡོན་ནི། འབུམ་པ་ལས། གང་ཞིག་
དྲན་པའི་མདོ་ལས་ནི། །སྡིག་རྣམས་དྲན་ནས་འགྱོད་པ་ཡི། །བཤགས་པས་ཐམས་ཅད་འཛད་པ་སྟེ། །རྒྱལ་བའི་སྲས་པོས་ཕྱིས་སྡོམ་ཞིག །ཅེས་སོ། །རྗེས་སུ་ཡི་
རང་བའི་ཕན་ཡོན་ནི། སྡུད་པ་ལས། སེམས་བསྐྱེད་པ་ལ་བསམ་པ་དག་པས་ཡི་རང་བ། །སྟོང་གསུམ་རི་རབ་སྲང་ལ་གཞལ་བ་ཚད་བཟུང་རུང་། །རྗེས་སུ་ཡི་རང་དགེ་
བ་དེ་ནི་དེ་ལྟར་མིན། །ནོར་བུ་འཆིང་བུའི་ཕུང་པོ་ཆེན་པོར་གྱུར་པ་ཡང་། །རིན་ཆེན་བཻཌཱུརྱ་ནི་གཅིག་གིས་དེ་ཀུན་ཟིལ་གྱིས་གནོན། །དེ་བཞིན་འགྲོ་ཀུན་སྦྱིན་པའི་ཕུང་པོ་རྒྱ་

༄༅། །ཆེན་ཀུན། །རྗེས་སུ་ཡི་རང་བྱང་ཆུབ་སེམས་དཔའ་གཅིག་གིས་ཟིལ་གྱིས་གནོན། །ཞེས་གསུངས་སོ། །ཆོས་འཁོར་བསྐོར་བར་བསྐུལ་བའི་ཕན་ཡོན་ནི། 
གཙུག་ན་རིན་ཆེན་གྱིས་ཞུས་པའི་མདོ་ལས། རྒྱལ་བས་དགོངས་པ་མཛད་པ་ལ། །གང་ཞིག་གསོལ་བ་འདེབས་པ་དེ། །དབང་གི་རྒྱལ་པོ་ལྟ་བུ་སྟེ། །བསོད་ནམས་ཡིད་བཞིན་
འཆིང་བུ་འདྲ། །ཞེས་སོ། །མྱ་ངན་ལས་མི་འདའ་བར་གསོལ་བ་འདེབས་པའི་ཕན་ཡོན་ནི། ཚངས་པ་ཁྱད་པར་སེམས་ཀྱིས་ཞུས་པའི་མདོ་ལས། ཉོན་ཅིག་ཚངས་པའི་རྒྱལ་པོ་
ཁྱོད༑ །བཅོམ་ལྡན་འདས་ལ་གསོལ་འདེབས་པ། །བསོད་ནམས་དེ་ནི་ཁྱད་པར་འཕགས། །སངས་རྒྱས་མྱ་ངན་ཡོང་མི་འདའ། །ཞེས་སོ། །བསྔོ་བའི་ཕན་ཡོན་ནི། མདོ་
དགེ་རྒྱལ་ལས། སྦྱིན་དང་ཚུལ་ཁྲིམས་བསྒོམས་ལ་སོགས། །ཅི་སྲིད་དགེ་བའི་རྩ་བ་རྣམས། །མི་འཛད་འབྲས་བུ་འབྱིན་པའི་ཕྱིར། །བྱང་ཆུབ་ཆེན་པོར་ཡོངས་སུ་བསྔོ། །
ཞེས་སོ། །དེ་ལྟར་ཡན་ལག་བདུན་པས་རྒྱུད་སྦྱོང་བ་ནི། དཔེར་ན་ཚོས་གཞི་བཀྲུ་བ་དང་འདྲ་བར་གསུངས་ཏེ། སེམས་ཉིད་ངལ་བསོ་ལས། ཇི་ལྟར་ཁྲུས་ཀྱི་སྦྱངས་པའི་རས་

ཡུག་དག །ཚོས་ཀྱིས་བསྒྱུར་བས་ཁ་དོག་གསལ་བ་བཞིན། །དེ་ལྟར་སྔོན་དུ་འགྲོ་བས་སེམས་སྦྱངས་པས། །རྒྱུད་པ་དངོས་གཞིའི་སེམས་མཆོག་གསལ་བར་བསྐྱེད། །
འདིས་ནི་བསོད་ནམས་འབྲས་བུ་ཚད་མེད་དེ། །ཆོས་དབྱིངས་ཇི་བཞིན་ནམ་མཁའི་དབྱིངས་ཀུན་ཁྱབས། །ཞེས་གསུངས་སོ། །གཉིས་པ་དངོས་གཞི་ནི། སྐྱབས་འགྲོ་
ལན་གསུམ་དུ་བྱ་སྟེ། དེ་ཉིད་ལས། དེ་ནས་སངས་རྒྱས་ཆོས་དང་ཚོགས་མཆོག་ལ། །ལན་གསུམ་བར་དུ་སྐྱབས་སུ་འགྲོ་བྱས་ལ། །མགོན་པོ་སྲས་དང་བཅས་རྣམས་
དགོངས་སུ་གསོལ། །ཇི་ལྟར་སྔོན་གྱི་བདེར་གཤེགས་སྲས་བཅས་ཀྱི། །བྱང་ཆུབ་ཐུགས་བསྐྱེད་བསླབ་ལ་གནས་པ་ལྟར། །དེངས་ནས་བདག་གི་འགྲོ་ལ་ཕན་དོན་དུ། ། 
བྱང་ཆུབ་སེམས་བསྐྱེད་བསླབ་ལ་གནས་པར་བགྱི། །མ་སྒྲལ་བ་རྣམས་བདག་གིས་བསྒྲལ་བར་བགྱི། །མ་གྲོལ་བ་རྣམས་བདག་གིས་གྲོལ་བགྱི་ཞིང་། །དབུགས་མ་
དབྱུང་རྣམས་བདག་གིས་དབུག་དབྱུང་སྟེ། །སེམས་ཅན་རྣམས་ནི་མྱ་ངན་འདས་ལ་འགོད། །ཅེས་པ་རྣམས་ཚིག་ཁ་ཐོན་དུ་ཉིན་མཚན་ལན་གསུམ་གསུམ་འབད་དེ། 

༄༅། །དེ་ཉིད་ལས། དེ་ལྟར་ཉིན་དང་མཚན་མོ་ལན་གསུམ་དུ། །བྱང་ཆུབ་སེམས་གཉིས་བསྐྱེད་ལ་འབད་པར་བྱ། །བརྗོད་པ་དང་པོས་སྨོན་པ་སེམས་
བསྐྱེད་ལ། །གཉིས་པས་འཇུག་པ་སེམས་བསྐྱེད་གསུམ་པ་ཡི། །གཉིས་ཀ་བརྟེན་ཞིང་དག་པ་འཐོབ་པར་འགྱུར། །ཞེས་སོ། །དེ་ཡང་སེམས་ཅན་མ་རྒལ་བ་རྣམས་
ཞེས་པ་ནི། དམྱལ་བ་ཡི་དྭགས་དུད་འགྲོ་རྣམས་ཏེ། ངན་སོང་གི་སྡུག་བསྔལ་རྒྱ་མཚོ་ལྟ་བུ་ལས་མ་རྒལ་བའི་ཕྱིར་རོ། །བསྒྲལ་ཞེས་པ་ནི། དེ་དག་མངོན་མཐོའི་ལམ་ལ་
བཀོད་ནས། ངན་སོང་གི་སྡུག་བསྔལ་ལས་བསྒྲལ་ཏེ། ལྷ་མིའི་གོ་འཕང་ཐོབ་པར་བྱའོ། །མ་གྲོལ་བ་རྣམས་ཞེས་པ་ནི། ལྷ་དང་མིའི་འགྲོ་བ་རྣམས་ཏེ། ཉོན་མོངས་
པའི་འཆིང་བ་ལྕགས་སྒྲོགས་ལྟ་བུ་ལས་མ་གྲོལ་བའི་ཕྱིར་རོ། །གྲོལ་བར་ཞེས་པ་ནི། དེ་དག་ངེས་ལེགས་ཀྱི་ལམ་ལ་བཀོད་ནས་ཉོན་མོངས་པའི་འཆིང་བ་གྲོལ་ནས། 
ཐར་པའི་གོ་འཕང་འཐོབ་པར་བྱའོ། །དབུགས་མ་བྱུང་རྣམས་ཞེས་པ་ནི། ཉན་རང་རྣམས་ཏེ། ཐེག་པ་ཆེན་པོར་དབུགས་མ་དབྱུང་བའི་ཕྱིར་རོ། །དབུགས་དབྱུང་

ཞེས་པ་ནི། དེ་དག་བྱང་ཆུབ་མཆོག་ཏུ་སེམས་བསྐྱེད་ནས་ཐེག་པ་ཆེན་པོའི་ལྟ་སྤྱོད་དུ་དབུག་དབྱུངས་ཏེས་བཅུའི་གོ་འཕང་འཐོབ་པར་བྱའོ། །ཡོངས་སུ་མྱ་ངན་ལས་མ་འདས་
པ་རྣམས་ཞེས་པ་ནི། བྱང་ཆུབ་སེམས་དཔའ་རྣམས་ཏེ། མི་གནས་པའི་མྱ་ངན་ལས་འདས་པ་མ་ཐོབ་པའི་ཕྱིར་རོ། །ཡོངས་སུ་མྱ་ངན་ལས་འདའ་བ་ཞེས་པ་ནི། 
དེ་དག་པ་ལམ་རྣམས་ལ་རིམ་པར་བཀོད་ནས། ཡོངས་སུ་མྱ་ངན་ལས་འདས་པ་སྟེ། སངས་རྒྱས་ཀྱི་གོ་འཕོངས་འཐོབ་པར་བྱའོ། །བདུན་པ་བྱང་ཆུབ་ཀྱི་སེམས་ལ་
བསླབ་པའི་ཕན་ཡོན་ནི་གཉིས་ཏེ། སྨོན་པའི་ཕན་ཡོན་དང་། འཇུག་པའི་ཕན་ཡོན་ནོ། །དང་པོ་ནི། རྒྱས་པར་བསམ་གྱིས་མི་ཁྱབ་ཀྱང་། བསྡུས་ནས་བརྒྱད་དུ་
བཤད་དེ། ཉན་རང་ལས་ཁྱད་པར་དུ་འཕགས་ཏེ་ཐེག་པ་ཆེན་པོའི་ཁྱུར་ཚུད་པ་དང་། བྱང་ཆུབ་སེམས་དཔའི་བསླབ་པ་ཐམས་ཅད་ཀྱི་རྟེན་དུ་འགྱུར་བ་དང་། ཉོན་
མོངས་པའི་སྡིག་སྒྲིབ་ཐམས་ཅད་རྩད་ནས་གཅོད་པ་དང་། བླ་ན་མེད་པའི་བྱང་ཆུབ་ཀྱི་རྩ་བར་ཚུག་པར་འགྱུར་བ་དང་། ལུས་ངག་ཡིད་གསུམ་གྱི་དགེ་བའི་ལས་

༄༅། །བྱས་པ་ཐམས་ཅད་དོན་ཡོད་པའི་རྒྱུར་འགྱུར་བ་དང་། བསོད་ནམས་དཔག་ཏུ་མེད་པ་འཐོབ་པར་འགྱུར་བ་དང་། སངས་རྒྱས་ཐམས་ཅད་མཉེས་པ་དང་། 
སེམས་ཅན་ཐམས་ཅད་ལ་ཕན་པར་འགྱུར་བ་དང་བརྒྱད་དོ། །མདོར་ན། སངས་རྒྱས་ཀྱི་ཡོན་ཏན་ཡིད་བཞིན་དུ་འགྲུབ་ནས་མྱུར་དུ་མངོན་པར་རྫོགས་པ་སངས་རྒྱས་པ་ལ་སོགས་
ཡོན་ཏན་དཔག་ཏུ་མེད་དོ། །གཉིས་པ་འཇུག་པའི་ཕན་ཡོན་ལ་བཅུ་སྟེ། སྔ་མ་བརྒྱད། དེའི་ཐོག་ཏུ། རང་དོན་རྒྱུན་ཆགས་སུ་འབྱུང་བ་དང་། གཞན་དོན་སྣ་ཚོགས་སུ་
འབྱུང་བ་དང་བཅུའོ། །དེ་དག་གི་ལུང་ནི་རེ་རེ་ཞིང་གསུངས་ཀྱང་ཡི་གེ་མང་བས་སོ། །མདོར་ན་སེམས་བསྐྱེད་ཀྱི་ཕན་ཡོན་ནི་དཔག་ཏུ་མེད་པས་བརྗོད་པར་དཀའ་སྟེ། དཔལ་
སྦྱིན་གྱི་ཞུས་པའི་མདོ་ལས་ཀྱང་། བྱང་ཆུབ་སེམས་ཀྱི་བསོད་ནམས་གང་། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་བས་
ལྷག་པར་འགྱུར། །ཞེས་དང་། སེམས་ཉིད་ངལ་བསོ་ལས། གང་གི་ཕྱོགས་མཐའ་གཏུག་པའི་སངས་རྒྱས་ལ། །བསྐལ་པ་བྱེ་བ་མང་པོ་བསྙེན་བཀུར་ཏེ། །རང་

ཉིད་ལེགས་པ་ཙམ་ཞིག་དོན་གཉེར་བའི། །བསོད་ནམས་དེ་ཡི་སྨོན་པའི་ཆར་མི་ཕོད། །འགྲོ་བའི་སྡུག་བསྔལ་ཉུང་ཟད་སེལ་བའི་བློ། །སྐད་ཅིག་སྐྱེས་པས་ངན་སོང་ཐར་
གྱུར་ཅིང་། །ལྷ་མིའི་བདེ་བ་དཔག་མེད་མྱོང་བར་གསུངས། །དེ་བས་འཇུག་པའི་ཕན་ཡོན་མཐའ་ཡས་ཤིང་། །དངོས་སུ་སྦྱོར་བས་ཡང་དག་ཁྱབ་པའི་ཕྱིར། །སྐད་
ཅིག་སྦྱོར་བས་ཁྱབ་པའི་སེམས་མཆོག་གིས། །བསྐལ་པ་མང་པོའི་ཚོགས་གཉིས་ཟླུམ་པར་བཤད། །དེ་ཕྱིར་གྲངས་མེད་གསུམ་སོགས་གསུངས་པ་ཀུན། །མྱུར་དུ་རྫོགས་
དང་རིང་དུ་རྫོགས་པ་དང་། །ཚེ་གཅིག་གྲོལ་བ་བློའི་སྟོབས་ལས་རག །དེ་ཡང་ཐབས་དང་བརྩོན་འགྲུས་ཤེས་རབ་མཆོག །གསུམ་གྱི་བསྒྲུབ་གང་བླ་མེད་སྟོབས་ཆེའོ། །ཞེས་
གསུངས་སོ། །བརྒྱད་པ་མ་བསླབ་པའི་ཉེས་པ་ནི། ཉན་རང་གི་སར་ལྷུང་ནས་བྱང་ཆུབ་ཆེན་པོའི་གེགས་བྱེད་པ་དང་། བྱས་པའི་ལས་ཐམས་ཅད་དོན་མེད་པར་གྱུར་པ་
དང་༑ སྔར་བསགས་པའི་བསོད་ནམས་ཐམས་ཅད་ཟད་པར་འགྱུར་བ་དང་། རྟག་ཏུ་མི་མ་ཡིན་རྣམས་ཀྱི་འཚེ་བ་དང་། ཀུན་གྱི་ཡིད་དུ་མི་འོང་ཞིང་ཞེ་སྡང་བ་དང་། 

༄༅། །མདོར་ན་བསམ་པ་ཐམས་ཅད་མི་འགྲུབ་པ་ལ་སོགས་པའི་ཉེས་པ་དཔག་ཏུ་མེད་དོ། །དགུ་པ་བསླབ་བྱ་ལ་གཉིས་ཏེ། སྨོན་པའི་བསླབ་བྱ་དང་། །
འཇུག་པའི་བསླབ་བྱའོ། །དང་པོ་ལ་ལྔ་སྟེ། སེམས་ཅན་ཐམས་ཅད་བློས་མི་བཏང་བ་དང་། བྱང་ཆུབ་ཀྱི་སེམས་བསྐྱེད་པ་དེའི་ཕན་ཡོན་དྲན་པར་བྱ་བ་དང་། ཚོགས་གཉིས་
ཅི་འགྲུབ་ཏུ་བསགས་པར་བྱ་བ་དང་། ཡང་ནས་ཡང་དུ་བྱང་ཆུབ་ཀྱི་སེམས་ལ་སྦྱོངས་པ་དང་། ནག་པོའི་ཆོས་བཞི་སྤངས་ཤིང་དཀར་པོའི་ཆོས་བཞི་བླང་པའོ། །སེམས་ཉིད་
ངལ་བསོ་ལས། སྨོན་པའི་བསླབ་བྱ་ཚད་མེད་བཞི་པོ་བསྒོམས། །དེ་ཡི་མི་མཐུན་ཕྱོགས་སྤངས་སེམས་བསྲུངས་བྱ། །ཞེས་པས། སྔར་བཤད་པ་ལྟར་ཚད་མེད་པ་བཞི་
ལ་བསླབ་པར་བྱའོ། །བསླབ་བྱ་མདོར་བསྡུས་ན། ནག་པོའི་ཆོས་བཞི་སྤངས་ཤིང་། དཀར་པོའི་ཆོས་བཞི་ལ་བསླབ་པ་སྟེ། དེ་ཉིད་ལས། མདོར་ན་ནག་པོའི་ཆོས་བཞི་
སྤངས་བྱ་ཞིང་། །དཀར་པོའི་ཆོས་བཞི་དག་ལ་ནན་ཏན་བྱ། །ཞེས་གསུངས་པས། དེ་ཡང་ནག་པོའི་ཆོས་བཞི་ནི། ཇི་སྐད་དུ། འོད་སྲུངས་བྱང་ཆུབ་སེམས་དཔའ་ཆོས་

བཞི་དང་ལྡན་ན་བྱང་ཆུབ་ཀྱི་སེམས་རྗེད་པར་འགྱུར་ཏེ། བཞི་གང་ཞེ་ན། འདི་ལྟ་སྟེ། ཞེས་པ་ལ་སོགས་གསུངས་སོ། །དེ་དག་གི་དོན་བསྡུས་ན། བླ་མ་དང་བླ་མ་སློབ་
དཔོན་མཁན་པོ་སྦྱིན་གནས་རྣམས་མགོ་བསྐོར་བའི་རྫུན་སྨྲ་བའོ། །མཆོད་པར་འོས་པ་བསླུས་པ་དང་། གཞན་དགེ་བ་བྱེད་པ་རྣམས་མ་ལེགས་ཞེས་ཐ་མ་སྤྲང་དགོས་ཟེར་བ་ལྟ་བུའོ། །འགྱོད་པའི་གནས་
མ་ཡིན་པ་ལ་འགྱོད་པ་བསྐྱེད་པ་དང་། སེམས་དེའི་སྐྱོན་བརྗོད་ནས་ཉེས་པ་སྒྲོགས་པའོ། །བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གི་ཚིགས་སུ་བཅད་པ། གཞན་མགོ་བསྐོར་
བའོ༑ །སེམས་ཅན་ཐམས་ཅད་ལ་གཡོ་སྒྱུས་སྤྱོད་པའོ། །ངལ་བསོ་ལས། མཆོད་འོས་བསླུ་དང་འགྱོད་པ་མེད་པ་བསྐྱེད། །དམ་པ་རྣམས་ལ་མི་སྙན་སྒྲོགས་པ་དང་། །འགྲོ་
བའི་ནང་ནས་གཡོ་དང་སྒྱུས་སྤྱོད་པ། །ནག་པོའི་ཆོས་བཞི་ལགས་པས་སྤངས་འཚལ་ལོ། །ཞེས་སོ། །དཀར་པོའི་ཆོས་བཞི་ཡང་། ཇི་སྐད་དུ། འོད་སྲུངས་བྱང་ཆུབ་
སེམས་དཔའ་ཆོས་བཞི་དང་ལྡན་ན། །སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་གྱུར་ཏེ་བྱང་ཆུབ་སྙིང་པོ་ལ་ཐུགས་གི་བར་དུ་རྗེད་པར་མི་འགྱུར་རོ། །

༄༅། །བཞི་གང་ཞེ་ན། ཞེས་སོགས་གསུངས་པས། དེ་དག་གི་དོན་བསྡུན། ཤེས་བཞིན་དུ་སྲོག་གི་ཕྱིར་ཡང་རྫུན་མི་སྨྲ་བ་དང་། སེམས་ཅན་ཐམས་ཅད་དགེ་
བ་ལ་འགོད་ཅིང་དེ་ཡང་ཐེག་པ་ཆེན་པོའི་དགེ་བ་ལ་འགོད་པ་དང་། སེམས་བསྐྱེད་པའི་བྱང་ཆུབ་སེམས་དཔའ་ལ་སྟོན་པ་སངས་རྒྱས་ཀྱི་འདུ་ཤེས་བསྐྱེད་ཅིང་དེའི་ཡོན་ཏན་ཕྱོགས་
བཅུར་བརྗོད་པ་དང་། སེམས་ཅན་ཐམས་ཅད་ལ་གཡོ་སྒྱུས་མ་ཡིན་པར་ལྷག་པའི་བསམ་པས་གནས་པར་བྱ་སྟེ། ངལ་བསོ་ལས། དམ་པ་བསྟེན་ཞིང་ཡོན་ཏན་བསྔགས་པ་
བརྗོད༑ །སེམས་ཅན་རྣམས་ནི་ཡང་དག་དགེ་ལ་བསྐུལ། །རྒྱལ་སྲས་རྣམས་ལ་སྟོན་པའི་འད་ཤེས་བསྐྱེད། །ལྷག་པའི་བསམ་པས་འགྲོ་ལ་ཕན་བདེ་བྱེད། །དཀར་པོའི་
ཆོས་རབས་བཞི་པོ་བསྟན་པར་མཛོད། །ཞེས་གསུངས་སོ། །གཉིས་པ་འཇུག་པ་སེམས་བསྐྱེད་ཀྱི་བསླབ་བྱ་ནི་རྣམ་པ་གསུམ་སྟེ། ལྷག་པ་ཚུལ་ཁྲིམས་ཀྱི་བསླབ་པ། ལྷག་
པ་སེམས་ཀྱི་བསླབ་པ། ལྷག་པ་ཤེས་རབ་ཀྱི་བསླབ་པའོ། །བྱང་ཆུབ་ལམ་སྒྲོན་ལས། འཇུག་པའི་སེམས་ཀྱི་བདག་ཉིད་སྡོམ་གནས་པས། །ཚུལ་ཁྲིམས་བསླབ་པ་

གསུམ་ལ་ལེགས་བསླབ་ནས། །ཚུལ་ཁྲིམས་བསླབ་པ་གསུམ་ལ་གུས་ཆེར་འགྱུར། །ཞེས་སོ། །དེ་ལ་ལྷག་པ་ཚུལ་ཁྲིམས་ཀྱི་བསླབ་པ་ནི། སྦྱིན་པ་ཚུལ་ཁྲིམས་བཟོད་
པ་གསུམ་མོ། །ལྷག་པ་སེམས་ཀྱི་བསླབ་པ་ནི། བསམ་གཏན་ནོ། །ལྷག་པ་ཤེས་རབ་ཀྱི་བསླབ་པ་ནི། ཤེས་རབ་སོ། །བརྩོན་འགྲུས་ནི་གསུམ་ཆར་གྱི་གྲོགས་ཡིན་
ཏེ༑ མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། །རྒྱལ་བས་ཕ་རོལ་ཕྱིན་པ་དྲུག །ཡང་དག་བཤད་དེ་དང་པོ་གསུམ། །ཐ་མ་གཉིས་ཀྱི་རྣམ་པ་
གཉིས༑ །གཅིག་ནི་གསུམ་ཆར་ལ་ཡང་གཏོགས། །ཞེས་པས་ཕ་རོལ་ཏུ་ཕྱིན་པ་དྲུག་ལ་བསླབ་པ་སྟེ། སེམས་ཉིད་ངལ་བསོ་ལས། འཇུག་པའི་བསླབ་བྱ་ཕ་རོལ་
ཕྱིན་དྲུག་སྤྱད། །དེ་ཡི་མི་མཐུན་ཕྱོགས་སྤངས་སེམས་བསྲུངས་བྱ། །རྟག་ཏུ་དྲན་དང་ཤེས་བཞིན་བག་ཡོད་ཀྱི། །མི་དགེ་སྤངས་ཤིང་དགེ་ཆོས་རྒྱ་མཚོ་བསྒྲུབས། །ཞེས་
དང་༑ རྒྱལ་སྲས་རྣམས་ཀྱི་ཀུན་ལ་བསླབ་པ་སྟེ། །གཙོ་བོར་ཕ་རོལ་ཕྱིན་པ་དྲུག་ལ་བསླབ། །ཅེས་པས། འདི་ལའང་གཉིས་ཏེ། ཕ་རོལ་ཏུ་ཕྱིན་པ་དྲུག་གི་རྣམ་

༄༅། །བཞག་བསྟན་པ་དང་། སོ་སོའི་རང་བཞིན་བྱེ་བྲག་ཏུ་བཤད་པའོ། །དང་པོ་ལ་ལྔ་སྟེ། གྲངས་ངེས་པ། གོ་རིམ་ངེས་པ། མཚན་ཉིད། ངེས་ཚིག །
བསྡུ་བ་དང་ལྔའོ། །དང་པོ་གྲངས་ངེས་པ་ནི། མངོན་མཐོ་དང་ངེས་ལེགས་ཀྱི་དབང་དུ་བྱས་པ་སྟེ། དེ་ལ་མངོན་མཐོའི་དོན་གསུམ་ནི། ལོངས་སྤྱོད་ཀྱི་དོན་དུ་སྦྱིན་པ། ལུས་
ཀྱི་དོན་དུ་ཚུལ་ཁྲིམ། འཁོར་གྱི་དོན་དུ་བཟོད་པའོ། །ངེས་ལེགས་ཀྱི་དོན་གསུམ་ནི། ཡོན་ཏན་འཕེལ་བར་བྱེད་པའི་དོན་དུ་བརྩོན་འགྲུས། །ཞི་གནས་ཀྱི་དོན་དུ་བསམ་གཏན། །
ལྷག་མཐོང་གི་དོན་དུ་ཤེས་རབ་པོ། །དེ་ལྟར་ཡང་མདོ་སྡེ་རྒྱན་ལས། ལོངས་སྤྱོད་དང་ལུས་ཕུན་སུམ་ཚོགས་པ་དང་། །འཁོར་ཕུན་སུམ་ཚོགས་པ་མངོན་མཐོ་དང་། །ཞེས་
སོགས་གསུངས་སོ། །གཉིས་པ་གོ་རིམ་ངེས་པ་ནི། རྒྱུད་ལ་སྐྱེ་བའི་གོ་རིམ་སྟེ། སྦྱིན་པས་ལོངས་སྤྱོད་ལ་མི་ལྟ་བར་ཚུལ་ཁྲིམས་ཡང་དག་པར་ལེན་ནོ། །ཚུལ་ཁྲིམས་
དང་ལྡན་ན་བཟོད་པར་འགྱུར་རོ། །བཟོད་པ་དང་ལྡན་ན་བརྩོན་འགྲུས་བརྩམ་ནུས་སོ། །བརྩོན་འགྲུས་བརྩམས་ན་ཏིང་ངེ་འཛིན་སྐྱེ་བར་འགྱུར་རོ། །ཏིང་ངེ་འཛིན་ལ་མཉམ་

པར་བཞག་ན་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ། །ཡང་ན་དམན་པ་དང་མཆོག་གི་གོ་རིམ་སྟེ། གང་དམན་པ་ནི་སྔོན་དུ་བསྟན་ལ་མཆོག་ཏུ་གནས་པ་ནི་ཕྱིས་བསྟན་ཏོ། །
ཡང་ན་ཕྲ་དང་རག་པའི་གོ་རིམ་སྟེ། གང་རག་རག་ཏུ་གྱུར་པ་འཇུག་སླ་སླ་ནི་སྔོན་དུ་བསྟན་ལ། གང་ཕྲ་ཕྲ་འཇུག་དཀའ་དཀའ་ནི་ཕྱིས་བསྟན་པའོ། །དེ་སྐད་དུའང་མདོ་སྡེ་
རྒྱན་ལས། སྔ་མ་ལས་བརྟེན་ཕྱི་མ་སྐྱེ། །དམན་དང་མཆོག་ཏུ་གནས་ཕྱིར་དང་། །རག་པ་དང་ནི་ཕྲ་བའི་ཕྱིར། །དེ་དག་རིམ་པས་གནས་པ་ཡིན། །ཞེས་སོ། །
གསུམ་པ་མཚན་ཉིད་ནི། རྣམ་པ་བཞི་དང་ལྡན་པ་སྟེ། མི་མཐུན་པའི་ཕྱོགས་ཉམས་པར་བྱེད་པ་དང་། རྣམ་པར་མི་རྟོག་པའི་ཡེ་ཤེས་བསྐྱེད་པ་དང་། འདོད་པ་
ཐམས་ཅད་རྫོགས་པར་བྱེད་པ་དང་། སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་སྟེ། དེ་ཉིད་ལས། སྦྱིན་པ་མི་མཐུན་ཕྱོགས་ཉམས་དང་། །རྣམ་པར་མི་
རྟོག་ཡེ་ཤེས་ལྡན། །འདོད་པ་ཐམས་ཅད་ཡོངས་རྫོགས་བྱེད། །སེམས་ཅན་རྣམ་སྨིན་བྱེད་རྣམས་གསུམ། །ཞེས་སོ། །བཞི་པ་ངེས་ཚིག་ནི། དབུལ་བ་འདོར་

༄༅། །བར་བྱེད་པས་ན་སྦྱིན་པའོ། །བསིལ་བ་འཐོབ་པར་བྱེད་པས་ན་ཚུལ་ཁྲིམས་སོ། །ཁྲོ་བ་བཟོད་པར་བྱེད་པས་ན་བཟོད་པའོ། །མཆོག་ལ་སྦྱོར་
བ་བྱེད་པས་ན་བརྩོན་འགྲུས་སོ། །ཡིད་ནང་དུ་འཛིན་པར་བྱེད་པས་ན་བསམ་གཏན་ནོ། །འདིས་དོན་དམ་པ་ཤེས་པས་ན་ཤེས་རབ་སོ། །འདི་རྣམས་ཀྱིས་འཁོར་བའི་ཕ་རོལ་
ཏུ་མྱ་ངན་ལས་འདའ་བར་བྱེད་པས་ན་ཕ་རོལ་ཏུ་ཕྱིན་པའོ། །དེ་ལྟར་ཡང་སྔ་མ་ལས། དབུལ་བ་འདོར་བར་བྱེད་པ་དང་། །བསིལ་བ་ཐོབ་དང་ཁྲོ་བ་བཟོད། །མཆོག་སྦྱོར་
བ་དང་ཡིད་འཛིན་དང་། །དོན་དམ་ཤེས་པའི་ཕྱིར་བཤད་དོ། །ཅེས་སོ། །ལྔ་པ་བསྡུ་བ་ནི། ཚོགས་རྣམ་པ་གཉིས་སུ་བསྡུ་བ་སྟེ། སྦྱིན་པ་དང་ཚུལ་ཁྲིམས་བསོད་
ནམས་ཀྱི་ཚོགས་ཡིན། ཤེས་རབ་ཡེ་ཤེས་ཀྱི་ཚོགས་ཡིན། བཟོད་པ། བརྩོན་འགྲུས་བསམ་གཏན་གསུམ་ཚོགས་གཉིས་ཀར་གཏོགས་པ་ཡིན། དེ་ཉིད་ལས། 
སྦྱིན་དང་ཚུལ་ཁྲིམས་བསོད་ནམས་ཀྱི། །ཚོགས་ཡིན་ཤེས་རབ་ཡེ་ཤེས་ཀྱི། །གསུམ་པོ་གཞན་ནི་གཉིས་ཀའི་སྟེ། །ཞེས་སོ།། །།གཉིས་པ་སོ་སོའི་

རང་བཞིན་བྱེ་བྲག་ཏུ་བཤད་པ་ནི་དྲུག་སྟེ། སྦྱིན་པ་ཚུལ་ཁྲིམས། བཟོད་པ། བརྩོན་འགྲུས། བསམ་གཏན། ཤེས་རབ་པོ། །དང་པོ་སྦྱིན་པ་ལ་དྲུག་སྟེ། མ་
སྦྱིན་པའི་ཉེས་པ། སྦྱིན་པའི་ཡོན་ཏན། སྦྱིན་པའི་ངོ་བོ། །སྦྱིན་པའི་དབྱེ་བ། སྦྱིན་པ་སྤེལ་བ། སྦྱིན་པའི་འབྲས་བུའོ། །དང་པོ་ནི། གང་ཞིག་སྦྱིན་པ་དང་
མི་ལྡན་ན། རྟག་ཏུ་བཀྲེན་ཅིང་ཕལ་ཆེར་ཡི་དྭགས་སུ་སྐྱེ་ལ། གལ་ཏེ་མིར་སྐྱེས་ནའང་དབུལ་པོར་སྐྱེ་བ་སྟེ། འཕགས་པ་སྡུད་པ་ལས། སེར་སྣ་ཅན་ནི་ཡི་དྭགས་
གནས་སུ་སྐྱེ་བར་འགྱུར། །ཅི་སྟེ་མིར་སྐྱེས་ན་ཡང་དེ་ཚེ་དབུལ་པོར་འགྱུར། །ཞེས་སོ། །ཡང་སྦྱིན་པ་དང་མི་ལྡན་ན། གཞན་དོན་མི་ནུས་ཤིང་བྱང་ཆུབ་མི་འཐོབ་སྟེ། 
དེ་སྐད་དུའང་། སྦྱིན་གཏོང་མ་མྱོང་ལོངས་སྤྱོད་མེད། །སེམས་ཅན་བསྡུ་བར་མི་ནུས། །བྱང་ཆུབ་འཐོབ་པ་ལྟ་ཅི་སྨོས། །ཞེས་སོ། །གཉིས་པ་སྦྱིན་པའི་ཡོན་
ཏན་ནི། སྐྱེ་བ་ཐམས་ཅད་དུ་ལོངས་སྤྱོད་དང་ལྡན་ཞིང་བདེ་བ་ཐོབ་པ་སྟེ། སྡུད་པ་ལས། བྱང་ཆུབ་སེམས་དཔའི་སྦྱིན་པས་ཡི་དྭགས་འགྲོ་བ་གཅོད། །དབུལ་བ་

༄༅། །དང་ནི་དེ་བཞིན་ཉོན་མོངས་ཐམས་ཅད་གཅོད། །སྤྱོད་ཚེ་ལོངས་སྤྱོད་མཐའ་ཡས་རྒྱས་པ་འཐོབ་པར་འགྱུར། །ཞེས་དང་། བཤེས་སྤྲིངས་ལས། 
སྦྱིན་པ་ཚུལ་བཞིན་བརྩལ་གྱི་ཕ་རོལ་ཏུ། །སྦྱིན་ལས་གཞན་པའི་གཉན་མཆོག་མ་མཆིས་སོ། །ཞེས་སོ། །གཞན་ཡང་སེམས་ཅན་གྱི་དོན་བྱེད་ནུས་པ་དང་། །བྱང་ཆུབ་
སྒྲུབ་སླ་བ་སྟེ། དེ་སྐད་དུའང་། སྦྱིན་པས་སྡུག་བསྔལ་གྱུར་པའི་སེམས་ཅན་ཡོངས་སྨིན་བྱེད། ཅེས་དང་། བྱང་ཆུབ་སེམས་དཔའི་སྡེ་སྣོད་ལས། སྦྱིན་པ་གཏོང་
ལ་བྱང་ཆུབ་རྙེད་མི་དཀའ། །འཇིག་རྟེན་ཕན་ཕྱིར་སྦྱིན་པ་གང་ཡིན་པ། །སྙིང་པོ་མེད་པའི་ནོར་ཡང་སྙིང་པོ་ཡོད། །སྦྱིན་པ་བྱས་ན་གཏེར་དང་འདྲ་བར་འགྱུར། །མ་
བྱིན་པར་ནི་ཤིན་ཏུ་ཆུད་ཟོས་འགྱུར། །ཞེས་གསུངས་སོ། །གསུམ་པ་སྦྱིན་པའི་ངོ་བོ་ནི། མ་ཆགས་པའི་སེམས་ཀྱ་བདོག་པ་ཐམས་ཅད་ཡོངས་སུ་གཏོང་བའོ། །
བཞི་པ་སྦྱིན་པ་ལ་དབྱེ་ན་གསུམ་སྟེ། ཟང་ཟིང་གི་སྦྱིན་པ། མི་འཇིགས་པའི་སྦྱིན་པ། ཆོས་ཀྱི་སྦྱིན་པའོ། །དེ་ལ་ཟོང་ཟིང་གི་སྦྱིན་པས་ནི་གཞན་གྱི་ལུས་བརྟེན་

པར་བྱེད་པའོ། །མི་འཇིགས་པའི་ནི་གཞན་གྱི་སྲོག་བརྟེན་པར་བྱེད་པའོ། །ཆོས་ཀྱིས་ནི་གཞན་གྱི་སེམས་བརྟེན་པར་བྱེད་པ་སྟེ། དང་པོ་གཉིས་ཀྱི་གཞན་ལ་འཚེ་འདིའི་
ཕན་བདེ་བསྒྲུབས་པ་ཡིན། ཆོས་ཀྱི་སྦྱིན་པས་ཕྱི་མའི་བདེ་བ་བསྒྲུབས་པ་ཡིན་ནོ། །དེ་དག་གི་སོ་སོའི་མཚན་ཉིད་བཤད་ན། དང་པོ་ཟང་ཟིང་གི་སྦྱིན་པ་ལ་གཉིས་
ཏེ༑ མ་དག་པའི་སྦྱིན་པ་དང་། དག་པའི་སྦྱིན་པའོ། །དང་པོ་མ་དག་པ་ལ་བཞི་སྟེ། ཞིང་། དངོས་པོ། བསམ་པ། ཐབས་མ་དག་པའོ། །དང་པོ་ཞིང་མ་
དག་པ་ནི། བདུད་རིགས་ཀྱི་ལྷ་དང་། བདུད་ཀྱི་བྱིན་གྱིས་བརླབས་པ་དང་། སྨྱོན་པ་དང་སེམས་འཁྲུགས་པ་རྣམས་ལ་ལུས་མི་སྦྱིན། སེམས་ཅན་འགྲང་དམ་
ཅན་རྣམས་ལ་བཟའ་བཏུང་སྦྱིན་པར་མི་བྱ་སྟེ། སྔ་མ་ལས། གང་ཞིག་སློང་བ་དེ་ཉིད་སྦྱིན་པར་བྱ། །མི་འདོད་པ་ནི་སྦྱིན་ཡང་དགར་མི་འགྱུར། །ཆུས་ཁྱེར་བ་ལ་ཆུ་
ཡི་ཅི་ཞིག་བྱ། །དེ་བས་སློང་བའི་དོན་ནི་འདི་ལ་སྦྱིན། །ཞེས་གསུངས་སོ། །དངོས་པོ་མ་དག་པ་ནི། ལུང་ལས་ཀྱང་། དངོས་པོ་རྐུ་འཕྲོག་དཀོར་ཟས་དང་། །

༄༅། །གཞན་ལ་གནོད་པ་མ་ཡིན་དང་། །ཞེས་དང་། གཞན་ཡང་། སྡིག་དང་དུག་སོགས་ལོག་འཚོའི་ཟས། །མཚོན་ཆ་ལ་སོགས་མ་འདྲེས་པ། །
ཞེས་པས་དེ་དག་གོ། །བསམ་པ་མ་དག་པ་ནི། ཚེ་འདིའི་ཁེ་གྲགས་འདྲེན་སེམས་གནོད་སེམས་ལ་སོགས་ལོག་པའི་བསམ་པ་དང་། ཚེ་ཕྱི་མའི་རྣམ་པར་སྨིན་པ་ལ་རེ་
ནས་དམན་པའི་བསམ་པ་ལ་སོགས་པ་སྟེ། དཀོན་བརྩེགས་ལས། གཟུགས་འདོད་ཕྱིར་ན་སྦྱིན་པ་སྦྱིན་མི་བྱེད། །ལོངས་སྤྱོད་མཐོ་རིས་ཐོབ་ཕྱིར་མ་ཡིན་གྱི། །
ཞེས་གསུངས་སོ། །ཐབས་མ་དག་པ་ནི། མི་དགའ་བ་དང་། མ་གུས་པ་དང་། ངན་པ་ལ་བརྙས་པ་དང་། འཕྱ་བ་དང་། བསྡིག་པ་དང་། དཔའ་བསྐུམ་པས་
སྦྱིན་པར་མི་བྱེད་དོ། །དེ་དག་ནི་སྤངས་བར་བྱའོ། །གཉིས་པ་དག་གི་སྦྱིན་པ་དང་དུ་བླང་བྱ་ལ་བཞི་སྟེ། ཞིང་དངོས་པོ་བསམ་པ། ཐབས་སོ། །དང་པོ་ཞིང་ནི། 
ཡོན་ཏན་གྱི་ཞིང་བླ་མ་དང་དཀོན་མཆོག །ཕན་བཏགས་པའི་ཁྱད་པར་དུ་བྱས་པའི་ཞིང་ཕ་མ་ལ་སོགས་པ། དམན་པའི་ཞིང་ནི་ནད་པ་དང་སྡུག་འཕོང་མ་ནུས་པ་

མགོན་སྐྱབས་དང་བྲལ་བ་རྣམས་སོ། །གནོད་བྱེད་ཀྱི་ཞིང་དགྲ་ལ་སོགས་པའོ། །དེ་སྐད་དུའང་། སྤྱོད་འཇུག་ལས། ཡོན་ཏན་དང་ནི་ཕན་འདོག་ཞིང་། །ཞེས་སོགས་
དང་༑ གཞན་ཡང་། ནད་པ་དང་ནི་མ་ནུས་པ། །རྒས་ཤིང་འཁོག་དང་དབང་པོ་ཉམས། །དབུལ་འཕོང་བཀྲེན་དང་དམུ་ཏོ་བ། །བྱང་ཆུབ་སེམས་ལྡན་རྣམས་ཀྱིས་
ནི༑ །མགོན་མེད་དེ་དག་དང་དུ་བླང་། །ཞེས་གསུངས་སོ། །གཉིས་པ་དངོས་པོ་རྣམ་པར་དག་པ་ནི། ཕྱི་ནང་གཉིས་ལས། ཕྱིའི་དངོས་པོ་ནི། ཟས་གོས་རྟ་གླང་ལ་
སོགས་མཁོ་དགུའི་ཡོ་བྱད། བུ་དང་བུ་མོ་ལ་སོགས་པ་གཏོང་བ་དང་། ནང་གི་དངོས་པོ་ནི། རང་གི་མགོ་དང་མིག་ཡན་ལག་ལ་སོགས་པ་གཏོང་བ་སྟེ། སེམས་
ཉིད་ངལ་བསོ་ལས། འགྲོ་བ་དབུལ་བས་ཉམ་ཐག་མཐོང་ནས་ནི། །ཟས་གོས་རྟ་དང་ཤིང་རྟ་གླང་པོ་སོགས། །མཁོ་དགུའི་ཡོ་བྱད་དཔག་མེད་གཏོང་བ་སྟེ། །བུ་དང་བུ་
མོ་ལ་སོགས་གཏང་བ་ཆེ། །མགོ་དང་མིག་སོགས་ཤིན་ཏུ་གཏོང་བ་སྟེ། །ཞེས་གསུངས་སོ། །གསུམ་པ་བསམ་པ་རྣམ་པར་དག་པ་ནི། ཡུལ་གོང་མ་ལ་དད་པ། 

༄༅། །འོག་མ་ལ་སྙིང་རྗེ། ཐུན་མོང་དུ་བྱང་ཆུབ་སེམས་ཀྱི་ཀུན་ནས་བསླང་སྟེ། ཇི་སྐད་དུ། དད་དང་སྙིང་རྗེས་ཀུན་སློང་ནས། །གཞན་དོན་བྱང་ཆུབ་སེམས་
ཀྱི་སྦྱིན། །ཞེས་སོ། །བཞི་པ་ཐབས་ནི། དུས་གསུམ་དུ་དགའ་བ་དང་ལྡན་པ་སྟེ། སྦྱིན་པའི་སྔ་རོལ་དུ་ཡིད་དགའ་བ། སྦྱིན་པའི་ཚེ་སེམས་དངས་པ། བྱིན་ཟིན་ནས་
འགྱོད་པ་མེད་པའོ། །ཞིང་ལ་ཕྱོགས་རིས་མི་བྱེད་ཅིང་། ལེན་པ་པོའི་བསམ་པ་དང་མཐུན་པ་ཅི་འདོད་སྦྱིན་པའོ། །གཉིས་པ་མི་འཇིགས་པའི་སྦྱིན་པ་ནི། བྱང་པ་ལས། 
སེང་གེ་སྟག་དང་ཆུ་སྲིན་འཛིན་འཁྲི་དང་། རྒྱལ་པོ་དང་། ཆོམ་རྐུན་དང་། ཆུ་ལ་སོགས་པའི་འཇིགས་པ་ལས་ཡོངས་སུ་བསྐྱབས་པར་ཡིན་པར་རིག་པར་བྱའོ། །ཞེས་
གསུངས་པས་སོ། །གསུམ་པ་ཆོས་ཀྱི་སྦྱིན་པ་ནི་བཞི་སྟེ། སྦྱིན་པའི་ཡུལ། བསམ་པ། ཆོས་དངོས་དང་། ཐབས་སོ། །དང་པོ་ཡུལ་ནི། ཆོས་དང་ཆོས་སྨྲ་བ་རྣམས་
ལ་གུས་པ་ཆོས་འདོད་པ་ལ་སྦྱིན་ནོ། །གཉིས་པ་བསམ་པ་ནི། ཚེ་འདིའི་རྙེད་བཀུར་བསྟོད་གྲགས་ལ་སོགས་ཟང་ཟིང་གི་སེམས་བྲལ་ཞིང་གཞན་ཕན་གྱི་བསམ་པ་བཟང་

པོ་དང་ལྡན་པས་སྟོན་པ་སྟེ། འོད་སྲུང་གིས་ཞུས་པའི་མདོ་ལས། དག་ཅིང་ཟོང་ཟིང་མེད་པའི་སེམས་ཀྱིས་སུ། །ཆོས་ཀྱི་སྦྱིན་བྱེད་རྒྱལ་བས་རབ་ཏུ་བསྔགས། །ཞེས་
སོ༑ །གསུམ་པ་ཆོས་དངོས་ནི། མདོ་ལ་སོགས་པའི་དོན་ཕྱིན་ཅི་མ་ལོག་པར་སྟོན་པ་སྟེ། བྱང་ས་ལས། ཆོས་ཀྱི་སྦྱིན་པ་ནི། ཕྱིན་ཅི་མ་ལོག་པར་ཆོས་སྟོན་པ་དང་། །
རིག་པར་ཆོས་སྟོན་པ་དང་། བསླབ་པའི་གཞི་ཡང་དག་པར་འཛིན་དུ་འཇུག་པ་སྟེ། ཞེས་གསུངས་སོ། །བཞི་པ་ཐབས་ནི། ཆོས་ཞུ་བ་ལ་དེ་མ་ཐག་ཏུ་བཤད་པར་མི་
བྱ་སྟེ། ཟླ་བ་སྒྲོན་མའི་མདོ་ལས། ཆོས་ཀྱི་སྦྱིན་པའི་ཆེད་ཀྱི་ཕྱིར། །གལ་ཏེ་ཁྱོད་ལ་གསོལ་འདེབས་ན། །རབ་རྒྱས་བདག་གི་མ་བསླབ་ཅེས། །ཐོག་མར་ཚིག་
དེ་བརྗོད་པར་བྱ། །ཞེས་དང་། འཕྲལ་དུ་བརྗོད་པར་མི་བྱའོ། །སྣོད་ལ་བརྟགས་པ་བྱས་ནས་བྱ། །གལ་ཏེ་སྣོད་ནི་ཤོས་གྱུར་ན། །གསོལ་བ་མ་བཏབས་ཀྱང་
བཤད་པར་བྱ། །ཞེས་གསུངས་སོ། །བཤད་ཐབས་དང་ཕན་ཡོན་ལ་སོགས་རྒྱས་པར་གཞན་དུ་ཤེས་སོ། །ལྔ་པ་སྦྱིན་པ་སྤེལ་བ་ནི། བྱང་ཆུབ་སེམས་དཔའི་

༄༅། །སྡེ་སྣོད་ལས། ཤ་རིའི་བུ་བྱང་ཆུབ་སེམས་དཔའ་མཁས་པས་ནི། །སྦྱིན་པ་ཉུང་ངུ་ཡང་མང་པོར་བྱེད། །ཡེ་ཤེས་ཀྱི་སྟོབས་ཀྱི་ལྷག་པར་
བྱེད་དོ། །ཤེས་རབ་ཀྱི་སྟོབས་ཀྱི་རྒྱས་པར་བྱེད་དོ། །བསྔོ་བའི་སྟོབས་ཀྱི་དཔག་ཏུ་མེད་པར་བྱེད་དོ། །ཞེས་གསུངས་པས། དེ་ལ་དང་པོ་ནི། འཁོར་གསུམ་ཡང་
དག་ཏུ་ཤེས་པ་སྟེ། དམིགས་པའམ་ཞེན་པས་དགེ་རྩ་བདེན་བདེན་པོར་ཤེས་པ་ནི་མི་བཟང་སྟེ། སྡུད་པ་ལས། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་
པོའི་ཆོས་ལ་དམིགས་པའང་དེ་འདྲར་རྒྱལ་བས་གསུངས། །ཞེས་པས། དེས་ན་དམིགས་པའམ་ཞེན་པ་མེད་པར་བྱ་སྟེ། དགེ་བ་ཡང་རྨི་ལམ་ལྟ་བུ། གསོག་པ་
པོ་ཡང་རྨི་ལམ་ལྟ་བུ་ལེན་པ་པོ་ཡང་རྨི་ལམ་ལྟ་བུ་སྟེ་འཁོར་གསུམ་དུ་བདེན་ཞེན་མེད་པ་ལ་དམིགས་པ་མེད་པ་ཟེར་གྱི། དགེ་བ་ཅི་ཡང་མེད་པར་བསྒོམས་པའི་སྟོང་པ་ནི་
ཆད་ལྟ་ཡིན་པས་ལུགས་ངན་པར་གོ་བས་སྤང་བར་བྱའོ། །སྤྱིར་གྱི་དགེ་བ་གང་བྱེད་ཀྱང་། སྦྱོར་བ་བྱང་ཆུབ་ཀྱི་སེམས་དམ་པས་ཟིན་པ། དངོས་གཞི་དམིགས་

པ་དང་མཚན་མ་མེད་པའི་ཤེས་རབ་དམ་པས་ཟིན་པས། རྗེས་རྨི་ལམ་སྒྱུ་མ་ལྟ་བུའི་བསྔོ་བ་དམ་པས་ཟིན་པ་སྟེ། དམ་པ་གསུམ་དང་འབྲེལ་ན་ཐར་པ་ཆ་མཐུན་གྱི་དགེ་
བ་ཞེས་བྱ་བ་སངས་རྒྱས་ཀྱི་ལམ་མམ་རྒྱུར་བྱེད་པ་ཡིན་ནོ། །དེས་མ་ཟིན་ན་བསོད་ནམས་ཆ་མཐུན་གྱི་དགེ་བ་ཞེས་བྱ་སྟེ་རང་རང་གི་དགེ་འབྲས་ལན་གཅིག་བྱུང་ནས་ཟད་པར་འགྱུར་
བ་ཉིད་དུ་ཤེས་པར་བྱའོ། །གཉིས་པ་ནི། དང་པོ་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པའི་ཆེད་དུ་གཏོང་། བར་དུ་སྦྱིན་པའི་དངོས་པོ་ལ་ཞེན་པ་མེད། མཐར་ 
སྦྱིན་པའི་རྣམ་སྨིན་ལ་རེ་བ་དང་བྲལ་ན། སྦྱིན་པའི་བསོད་ནམས་རྒྱས་པར་འཐོབ་པོ། །གསུམ་པ་ནི། སྦྱིན་པ་དེ་དག་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་བྱང་
ཆུབ་དུ་བསྔོས་ན་དཔག་ཏུ་མེད་པར་འགྱུར་ཏེ། བློ་གྲོས་མི་བཟད་པའི་མདོ་ལས། ཇི་ལྟར་ཆུ་ཐིག་རྒྱ་མཚོ་ཆེ་ནང་ལྷུང་། །རྒྱ་མཚོ་མ་སྐམ་བར་དུ་དེ་མི་འཛད། །དེ་བཞིན་
བྱང་ཆུབ་ཡོངས་བསྔོས་དགེ་བ་ཡང་། །བྱང་ཆུབ་མ་ཐོབ་པར་དུ་དེ་མི་འཛད། །ཅེས་སོགས་རྒྱ་ཆེར་གསུངས་སོ། །སྦྱིན་པ་དག་པར་བྱེད་པ་ནི། གཙུག་ན་རིན་ཆེན་གྱིས་མདོ་

༄༅། །ལས༑ སྟོང་པ་ཉིད་དང་སྙིང་རྗེས་ཟིན་པ་སྟེ། དེ་ལ་སྟོང་པས་ཟིན་པ་ནི། རྒྱ་བཞི་བཏབ་པ་སྟེ། ནང་ལུས་སྟོང་པ་ཉིད་ཀྱིས་རྒྱས་གདབ་པ་དང་། ཕྱི་
ལོངས་སྤྱོད་སྟོང་པ་ཉིད་ཀྱིས་རྒྱས་གདབ་པ་དང་། སེམས་ཡུལ་ཅན་སྟོང་པ་ཉིད་ཀྱི་རྒྱས་གདབ་པ་དང་། ཆོས་བྱང་ཆུབ་སྟོང་པ་ཉིད་ཀྱིས་རྒྱས་གདབ་པ་སྟེ། རྒྱ་བཞི་པོ་དེ་དག་གི་
རྒྱས་བཏབ་ནས་སྦྱིན་པ་སྦྱིན་པར་བྱེད་དོ། །ཞེས་གསུངས་པས། སྙིང་རྗེས་ཟིན་པ་ནི། སེམས་ཅན་རྣམས་ཀྱི་སྡུག་བསྔལ་མ་བཟོད་ན་སྦྱིན་པའོ། །དེ་ཡང་སྟོང་པས་ཟིན་
པ་ནི། འཁོར་བའི་རྒྱུར་མི་འགྲོ་ལ། སྙིང་རྗེས་ཟིན་པ་ནི་ཐེག་དམན་གྱི་རྒྱུར་མི་འགྲོ་སྟེ། མྱ་ངན་ལས་འདས་པ་འབའ་ཞིག་གི་རྒྱུར་འགྲོ་བས་ན་དག་པ་སྟེ། ཇི་སྐད་དུ། སྟོང་
ཉིད་སྙིང་རྗེའི་སྙིང་པོ་ཅན། །སྤྱོད་པས་བསོད་ནམས་དག་པར་འགྱུར། །ཞེས་སོ། །དྲུག་པ་འབྲས་བུ་ནི། གནས་སྐབས་སུ་མི་འདོད་ཀྱང་ལོངས་སྤྱོད་ཕུན་སུམ་ཚོགས་པ་དང་། 
བདུད་དང་བར་ཆད་ཀྱི་མི་ཚུག་པ་དང་། སངས་རྒྱས་མྱུར་དུ་མཇལ་ནས་འགྲོགས་པ་དང་། འདོད་པ་ཐམས་ཅད་མྱུར་དུ་འཐོབ་པའོ། །མཐར་ཐུག་ན་བླ་ན་མེད་པའི་བྱང་ཆུབ་འཐོབ་པ་

ལ་སོགས་འབྲས་བུ་དཔག་ཏུ་མེད་པ་འབྱུང་ངོ་། །གཉིས་པ་ཚུལ་ཁྲིམས་གྱི་ཕ་རོལ་ཏུ་ཕྱིན་པ་ལ་དྲུག་ཏེ། སྐྱོན། ཡོན་ཏན། ངོ་བོ། །དབྱེ་བ། སྤེལ་བ། འབྲས་བུའོ། །
དང་པོ་ཚུལ་ཁྲིམས་དང་མི་ལྡན་པའི་སྐྱོན་ནི། གང་ཞིག་སྦྱིན་པ་དང་ལྡན་ཡང་ཚུལ་ཁྲིམས་དང་མི་ལྡན་ན། དེས་ལྷ་མི་རྣམ་པར་དག་པའི་ལུས་ཕུན་སུམ་ཚོགས་པ་མི་འཐོབས་སྟེ། 
དབུ་མ་འཇུག་པ་ལས། སྐྱེས་བུ་ཚུལ་ཁྲིམས་རྐང་པ་ཆགས་གྱུར་ན། །སྦྱིན་པས་ལོངས་སྤྱོད་ལྡན་ཡང་ངན་འགྲོར་ལྟུང་། །ཞེས་སོ། །ཡང་ཚུལ་ཁྲིམས་དང་མི་ལྡན་ན། 
འཁོར་བ་ལས་མི་ཐར། ཆོས་དང་མི་འཕྲད། བླ་མེད་ཀྱི་བྱང་ཆུབ་མི་འཐོབ་སྟེ། ཚུལ་ཁྲིམས་དང་ལྡན་པའི་མདོ་ལས། ཇི་ལྟར་རྐང་མེད་ལམ་འཇུག་ག་ལ་ནུས། །དེ་བཞིན་
བཞིན་ཚུལ་ཁྲིམས་མེད་ན་ཐར་མི་འགྱུར། །ཇི་ལྟར་མིག་མེད་གཟུགས་མཐོང་མི་འགྱུར་བ། །དེ་བཞིན་ཚུལ་ཁྲིམས་མེད་ན་ཆོས་མི་མཐོང་། །ཞེས་སོ། །གཉིས་པ་ཚུལ་
ཁྲིམས་དང་ལྡན་པའི་ཡོན་ཏན་ནི། མདོ་ལས། ལུས་ཕུན་སུམ་ཚོགས་པ་འཐོབ་པ་དང་། །བདེ་ལེགས་ཐམས་ཅད་ཀྱི་གཞི་ཐོངས་པ་དང་། ཡོན་ཏན་འཕེལ་བ་དང་། ཏིང་

༄༅། །ངེ་འཛིན་གྱི་སྒོ་དུ་མ་སྐྱེ་བ་དང་། སྨོན་ལམ་གང་བཏབ་འགྲུབ་པ་དང་། བྱང་ཆུབ་བསྒྲུབ་པར་སླ་བ་སྟེ། །ཞེས་གསུངས། གཞན་ཡང་། དེ་སྐད་དུ་ཡང་། 
ཚུལ་ཁྲིམས་ལྡན་པ་སངས་རྒྱས་འབྱུང་དང་འཕྲད། ཚུལ་ཁྲིམས་ལྡན་པ་རྒྱན་རྣམས་ཀུན་གྱིས་མཆོག །ཚུལ་ཁྲིམས་ལྡན་པ་དགའ་བ་ཀུན་གྱི་གནས། །ཚུལ་ཁྲིམས་ལྡན་པ་
འཇིག་རྟེན་ཀུན་གྱིས་བསྟོད། །ཅེས་སོ། །གསུམ་པ་ཚུལ་ཁྲིམས་ཀྱི་ངོ་བོ་ནི། ཡོན་ཏན་བཞི་ལྡན་ཡིན་ཏེ། བྱང་ས་ལས། ཡོན་ཏན་བཞི་དང་ལྡན་པ་ནི་ཚུལ་ཁྲིམས་ཀྱི་ངོ་
བོ་ཉིད་ཡིན་པར་རིག་པར་བྱ་སྟེ། བཞི་གང་ཞེ་ན། ཕ་རོལ་ལ་ལེགས་པར་ཡང་དག་པར་བླངས་པ་དང་། བསམ་པ་ཤིན་ཏུ་རྣམ་པར་དག་པ་དང་། ཉམས་པར་གྱུར་ན་ཕྱིར་
གསོ་བར་བྱེད་པ་དང་། མི་ཉམས་པར་བྱ་བའི་ཕྱིར་གུས་པ་བསྐྱེད་ནས་དྲན་པ་ཉེ་བར་གནས་པའོ། །ཞེས་སོ། །དེ་དག་མདོར་བསྡུ་ན། ལེན་པ་དང་བསྲུངས་བ་གཉིས་སོ། །
དེ་ལ་ལེན་པ་ནི་ཚིག་དང་པོའོ། །བསྲུངས་བ་ནི་ཚིག་ཕྱི་མ་གསུམ་མོ། །བཞི་པ་ཚུལ་ཁྲིམས་ཀྱི་དབྱེ་བ་ལ་གསུམ་སྟེ། སྒོ་གསུམ་གྱི་མི་དགེ་བ་ཐ་དག་སྡོམ་པ་སྡོམ་པའི་ཚུལ་

ཁྲིམས་དང་། དགེ་བ་ཐ་དག་ཕ་རོལ་ཏུ་ཕྱིན་པ་དྲུག་ལྡན་དུ་བསྒྲུབས་པ་ནི་དགེ་བ་ཆོས་སྡུད་ཀྱི་ཚུལ་ཁྲིམས་དང་། དངོས་སམ་གཅིག་བརྒྱུད་ནས་སེམས་ཅན་གྱི་དོན་བྱེད་པ་ནི་
སེམས་ཅན་དོན་བྱེད་ཀྱི་ཚུལ་ཁྲིམས་སོ། །དེ་ལ་དང་པོ་ནི་སེམས་གནས་པར་བྱེད་པའོ། །གཉིས་པ་ནི་རང་རྒྱུད་ཆོས་ཀྱི་སྨིན་པར་བྱེད་པའོ། །གསུམ་པ་ནི་སེམས་ཅན་ཡོངས་
སུ་སྨིན་པར་བྱེད་པའོ། །དེ་ལ་དང་པོ་སྡོམ་པའི་ཚུལ་ཁྲིམས་ནི། ཐུན་མོང་དང་། ཐུན་མོང་མ་ཡིན་པའོ། །དང་པོ་ཐུན་མོང་ནི། སོ་སོ་ཐར་པ་རིས་བདུན་པ་སྟེ། བྱང་
ས་ལས། དེ་ལ་བྱང་ཆུབ་སེམས་དཔའ་སྡོམ་པའི་ཚུལ་ཁྲིམས་ནི། སོ་སོ་ཐར་པའི་སྡོམ་པ་ཡང་དག་པར་བླང་པ་རིས་བདུན་པོ། །དགེ་སློང་དང་། དགེ་སློང་མ་དང་། དགེ་
ཚུལ་དང་། དགེ་ཚུལ་མ་དང་། དགེ་སྙེན་དང་། དགེ་སྙེན་མའི་ཚུལ་ཁྲིམས་གང་ཡིན་པ་སྟེ། དེ་ཡང་ཁྱིམ་པ་དང་རབ་ཏུ་བྱུང་བའི་ཕྱོགས་ལ་ཅི་རིགས་པ་རིགས་པར་
བྱའོ༑ །ཞེས་སོ། །ཐུན་མོང་མ་ཡིན་པ་ནི། རྒྱལ་པོའི་རྩ་བའི་ལྟུང་བ་ལྔ། བློན་པོའི་རྩ་བའི་ལྟུང་བ་ལྔ། ལས་དང་པོ་པའི་རྩ་བའི་ལྟུང་བ་བརྒྱད་དེ། དེ་ལྟར་

༄༅། །ཡང་༑ དཀོན་མཆོག་གསུམ་གྱི་དཀོར་འཕྲོག་པ། །ཕས་ཕམ་པ་ཡི་ལྟུང་བར་འདོད། །དམ་པའི་ཆོས་ནི་སྤངས་བྱེད་པ། །གཉིས་པར་ཐུབ་པས་
གསུངས་པ་ཡིན། །ཚུལ་ཁྲིམས་འཆལ་བའི་དགེ་སློང་ལའང་། །དུར་སྨྲིག་འཕྲོག་དང་བརྡེག་པ་དང་། །བརྩོན་རར་འཇུག་པར་བྱེད་པ་དང་། །རབ་ཏུ་བྱུང་ལས་འབེབས་
པ་དང་། །མཚམས་མེད་ལྔ་པོ་བྱེད་པ་དང་། །ལོག་པར་ལྟ་བ་འཛིན་པ་དང་། །གྲོང་ལ་སོགས་པ་འཇིག་པ་དག །རྩ་བའི་ལྟུང་བར་རྒྱལ་བས་གསུངས། །བློ་སྦྱོངས་
མ་བྱས་སེམས་ཅན་ལ། །སྟོང་པ་ཉིད་ནི་བརྗོད་པ་དང་། །སངས་རྒྱས་ཉིད་ལ་ཞུག་པ་དག །རྫོགས་པའི་བྱང་ཆུབ་བཟློག་པ་དང་། །སོ་སོ་ཐར་པ་ཡོངས་སྤང་སྟེ། །ཐེག་
པ་ཆེན་པོར་སྦྱོར་བ་དང་། །སློབ་པའི་ཐེག་པས་ཆགས་ལ་སོགས། །ཡང་བར་གྱུར་པ་མིན་ཞེས་འཛིན། །ཕ་རོལ་དག་ཀྱང་འཛིན་འཇུག་དང་། །རང་གིས་ཡོན་ཏན་བརྗོད་
པ་དང་། །རྙེད་པ་དང་ནི་བཀུར་སྟི་དང་། །ཚིགས་བཅད་རྒྱུ་ཡི་གཞན་སྨོད་དང་། །བདག་ནི་ཟབ་མོ་བཟོད་པའོ་ཞེས། །ལོག་པ་ཉིད་ནི་སྨྲ་བ་དང་། །དགེ་སྦྱོངས་ཆད་

པས་གཅོད་འཇུག་དང་། །དཀོན་མཆོག་གསུམ་གྱི་སྦྱིན་བྱེད་དང་། །སྦྱིན་པ་ལེན་པར་བྱེད་པ་དང་། །ཞི་གནས་འདོར་བར་བྱེད་པ་དང་། །ཡང་དག་འཇོག་གི་ལོངས་སྤྱོད་
རྣམས༑ །ཁ་ཏོན་བྱེད་ལ་སྦྱིན་པ་རྣམས། །དེ་དག་རྩ་བའི་ལྟུང་བ་སྟེ། །སེམས་ཅན་དམྱལ་བ་ཆེན་པོའི་རྒྱུ། །ཞེས་གསུངས་པ་དེ་དག་ཞི་བ་ལྷའི་བཞེད་དོ། །གཞན་
ཡང་ཕམ་པའི་གནས་ལྟ་བུ་བཞི་དང་། ཉེས་བྱས་བཞི་བཅུ་རྩ་དྲུག་སྤང་བ་ལ་བསླབ་པ་ནི། ཇོ་བོ་གསེར་གླིང་པས་བཞེད་དོ། །བསླབ་བཏུས་སུ། རྒྱལ་པོ་ལ་ངེས་
པ་ལྔ་ནི། དཀོན་མཆོག་གསུམ་གྱི་བཀོར་འཕྲོག་པ། །ཚུལ་ཁྲིམས་ལྡན་པའི་དགེ་སློང་ལ་ཆད་པ་གཅོད་པ། །རབ་ཏུ་བྱུང་བ་བསླབ་པ་ལ་འབེབ་པ། །མཚམ་མེད་ལྔ་
བྱེད་པ། ལོག་པར་ལྟ་བ་འཛིན་པའོ། །བློན་པོ་ལ་ངེས་པ་ལྔ་ནི། གྲོང་དང་ལྗོང་དང་གྲོང་ཁྱེར་དང་། གྲོང་རྡལ་དང་། ཡུལ་འཁོར་འཇོམས་པའོ། །ཕལ་པ་ལ་ངེས་
པ་བརྒྱད་ནི། སློབ་སྦྱོངས་པ་ལ་སྟོང་ཉིད་སྟོན་པ་དང་། ཐེག་ཆེན་ཞུག་པ་ལ་ཕྱིར་བཟློག་པ་དང་། སོ་སོ་ཐར་པ་སྤང་སྟེ་ཐེག་ཆེན་ལ་སྦྱོར་བ་དང་། ཉན་རང་གི་ཐེག་

༄༅། །པ་འཛིན་དུ་འཇུག་པ་དང་། རྙེད་བཀུར་གྱི་ཕྱིར་བདག་ལ་བསྟོད་ཅིང་གཞན་ལ་སྨད་པ་དང་། རང་གི་ཟབ་མོ་བཟོད་པར་སྨྲ་བ་དང་། དཀོན་མཆོག་
གསུམ་གྱི་དཀོར་སྦྱིན་ཞིང་ལེན་པ་དང་། ཞི་གནས་པའི་ནོར་ཁ་བཏོན་པ་ལ་སྦྱིན་པའོ། །ཐུན་མོང་པ་གཉིས་ནི། སྨོན་པ་གཏང་བ་དང་། འཇུག་པ་བཏང་བའོ། །གཉིས་པ་
དགེ་བ་ཆོས་སྡུད་ཀྱི་ཚུལ་ཁྲིམས་ནི། བྱང་ཆུབ་སེམས་དཔའ་སྡོམ་པའི་ཚུལ་ཁྲིམས་ཡང་དག་པར་བླང་བའི་འོག་ཏུ་བྱང་ཆུབ་ཆེན་པོའི་ཕྱིར་ལུས་དང་ངག་གི་དགེ་བ་བསགས་
པ་གང་ཅི་ཡང་རུང་བ་དེ་དག་ཐམས་ཅད་ནི། མདོར་བསྡུས་ན་དགེ་བ་ཆོས་སྡུད་ཀྱི་ཚུལ་ཁྲིམས་ཡིན་ནོ། །གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ནི། མདོར་བསྡུས་
ན་རྣམ་པ་བཅུ་གཅིག་ཏུ་རིག་པར་བྱ་སྟེ། གང་ཞེ་ན། བྱང་ས་ལས། བྱ་བ་དོན་དང་ལྡན་པ་ལ་གྲོགས་སུ་འགྲོ་བ་དང་། སེམས་ཅན་སྡུག་བསྔལ་བ་རྣམས་ཀྱི་སྡུག་བསྔལ་
སེལ་བ་དང་། ཐབས་མི་ཤེས་པ་ལ་རིག་པ་སྟོན་པ་དང་། བྱས་པ་གཟོ་ཞིང་ཚོར་ཏེ་ལན་དུ་ཕན་འདོག་པ་དང་། འཇིགས་པ་རྣམས་ལ་བསྲུང་བ་དང་། སྡུག་བསྔལ་

བ་རྣམས་ཀྱི་མྱ་ངན་སེལ་བ་དང་། ཡོ་བྱད་མེད་པ་རྣམས་ལ་ཡོ་བྱད་སྟོབས་པ་དང་། ཆོས་ཀྱི་འཁོར་ལེགས་པར་སྡུད་པ་དང་། སེམས་དང་མཐུན་པར་འཇུག་པ་དང་། 
ཡང་དག་པའི་ཡོན་ཏན་གྱི་དགའ་བར་བྱེད་པ་དང་། ལེགས་པར་ཚར་གཅོད་པ་དང་། རྫུ་འཕྲུལ་གྱི་སྒྲག་པ་དང་། འདུན་པར་བྱེད་པའོ། །ཞེས་གསུངས་སོ། །གཞན་
ཡང་བྱང་ཆུབ་སེམས་དཔའ་གཞན་དད་ཅིང་རང་མི་ཉམས་པར་བྱ་བའི་ཆེད་དུ། སྒོ་གསུམ་ལ་བརྟེན་པར་བྱའོ། །དེ་ཡང་ལུས་ཀྱི་འདུ་བྱེད་མ་དག་པ་མཆོང་རྒྱུག་ལ་སོགས་
པ་དམུ་རྒོད་ཀྱི་སྤྱོད་པ་ཐ་དག་སྤངས་ནས། འགྲོ་འཆག་ཟ་ཉལ་ལ་སོགས་སྤྱོད་ལམ་ཐམས་ཅད་དུ་འདུ་བྱེད་དག་པ་འདི་ལྟར་བྱ་སྟེ། སྤྱོད་འཇུག་ལས། དེ་ལྟར་རང་དབང་
ཡོད་ཀྱི་སྟེ། །རྟག་ཏུ་འཛུམ་པ་བཞིན་དུ་གྱིས། །ཁྲོ་ཉེར་ངོ་འཛུམ་ཡོད་སྤང་སྟེ། །འགྲོ་བའི་བཤེས་དང་གསོང་པོར་གྱིས། །མིག་གི་སེམས་ཅན་བལྟ་ན་ཡང་། །འདི་
དག་ཉིད་ལ་བརྟེན་ནས་བདག །སངས་རྒྱས་ཉིད་དུ་འགྱུར་རོ་ཞེས། །དྲང་ཞིང་བྱམས་པའི་ཚུལ་དུ་བལྟ། །རྐང་པ་བརྐྱང་སྟེ་མི་འདུག་སྟེ། །ལག་པ་མཉམ་པར་མི་མཉེ་
 

༄༅། །འོ༑ །ཁ་བཀང་པ་དང་སྒྲ་བཅས་དང་། །ཁ་གདང་ནས་ནི་བཟའ་མི་བྱ། །ཁྲི་ལ་སོགས་པ་བབ་ཅོལ་དུ། །སྒྲ་དང་བཅས་པས་མི་འདོར་ཞིང་། །སྒོ་ཡང་དྲག་
ཏུ་མི་དབྱེ་སྟེ། །རྟག་ཏུ་ཅོམ་སྐྱུང་དགའ་བར་བྱ། །མགོན་པོ་མྱ་ངན་འདས་ཟིན་ལྟར། །འདོད་པའི་ཕྱོགས་སུ་ཉལ་བར་བྱ། །ཞེས་གསུངས་པ་ལྟར་བྱའོ། །ངག་གི་འདུ་བྱེད་མ་
དག་པ་ནི། སྨྲ་བ་མང་པོ་དང་། སྨྲ་བ་རྣོན་པོ་སྤང་བར་བྱ་སྟེ། དཀོན་མཆོག་སྤྲིན་ལས། བྱིས་པ་དམ་པའི་ཆོས་ལས་རབ་ཏུ་ཉམས། །སེམས་ནི་མ་མཉེན་རབ་ཏུ་རྩུབ་པར་
འགྱུར༑ །ཞི་གནས་ལྷག་མཐོང་དག་དང་རབ་ཏུ་རིང་། །སྨྲ་ལ་དགའ་བའི་ཉེས་པ་འདི་དག་གོ། །ཞེས་སོགས་མང་དུ་གསུངས་སོ། །སྨྲ་བ་རྣོན་པོའི་ཉེས་པ་ནི། ཟླ་བ་སྒྲོན་མའི་
མདོ་ལས། གང་གི་འཁྲུལ་པ་ཅི་མཐོང་ཡང་། །དེ་དག་ཉེས་པར་མི་བསྒྲགས་ཏེ། །ཅི་འདྲ་བ་ཡི་ལས་བྱས་པ། །འབྲས་བུ་དེ་འདྲ་འཐོབ་པར་འགྱུར། །ཞེས་སོ། །ངག་གི་
འདུ་བྱེད་དག་པ་ནི། སྤྱོད་འཇུག་ལས། སྨྲ་ན་ཡིད་ཕེབ་འབྲེལ་བ་དང་། །དོན་གསལ་ཡིད་དུ་འོང་བ་དང་། །ཆགས་དང་ཞེ་སྡང་སྤང་བ་དང་། །འཇམ་ཞིང་རན་པར་སྨྲ་བར་བྱ། །

༄༅། །ཞེས་གསུངས་པ་ལྟར་རོ། །ཡིད་ཀྱི་འདུ་བྱེད་མ་དག་པ་ནི། རྙེད་པ་དང་བཀུར་སྟི་ལ་ཞེན་པ་དང་། གཉིད་རྨུག་ལ་ཆགས་པ་སྟེ། ལྷག་པའི་བསམ་པས་བསྐུལ་བའི་མདོ་
ལས༑ བྱམས་པ། བྱང་ཆུབ་སེམས་དཔའ་རྙེད་པ་དང་བཀུར་སྟི་ནི་འདོད་ཆགས་བསྐྱེན་པར་བརྟགས་པར་བྱའོ། །རྙེད་པ་དང་བཀུར་སྟི་ནི་ཞེ་སྡང་བསྐྱེད་པར་རིག་པར་བྱའོ། །
རྙེད་པ་དང་བཀུར་སྟི་ནི་གཏི་མུག་བསྐྱེད་པར་རིག་པར་བྱའོ། །སངས་རྒྱས་ཐམས་ཅད་ཀྱི་མི་གནང་བར་རིག་པར་བྱའོ། །དགེ་བའི་རྩ་བ་ཕྲོག་པར་རིག་པར་བྱའོ། །ཕ་རོལ་འབྲིད་
པའི་སྨད་ཚོང་མ་དང་འདྲ་སྟེ་བརྟགས་པར་བྱའོ། །ཞེས་སོགས་གསུངས་སོ། །གཉིད་ལ་དགའ་བའི་ཉེས་པ་ཡང་། ཇི་སྐད་དུ། གང་ཞིག་གཉིད་དང་རྨུག་ལ་དགའ་གྱུར་
པ༑ །མི་ཤེས་ལེ་ལོ་སྙོམས་ལས་ཤེས་རབ་འཆལ། །དེ་ལ་མི་མ་ཡིན་པས་གླགས་རྙེད་དེ། །ནགས་ན་གནས་པའི་ཚེ་ན་འཚེ་བར་འགྱུར། །ཞེས་སོགས་མང་དུ་གསུངས་
སོ༑ །ཡིད་ཀྱི་འདུ་བྱེད་དག་པ་ནི། དད་པ་ལ་སོགས་པ་ལ་གནས་པར་བྱའོ། །ལ་པ་ཚུལ་ཁྲིམས་སྤེལ་བ་ནི། ཡེ་ཤེས་དང་། ཤེས་རབ་དང་། བསྔོ་བ་གསུམ་གྱི་སྤེལ་བ་

༄༅། །ནི༑ གོང་དུ་བསྟན་པ་ལྟར་རོ། །དག་པར་བྱེད་པའང་གོང་ལྟར་རོ། །དྲུག་པ་འབྲས་བུ་ནི། གནས་སྐབས་སུ་མི་འདོད་ཀྱང་འཁོར་བའི་བདེ་སྐྱིད་ཕུན་
སུམ་ཚོགས་པ་འབྱུང་བ་དང་། མི་མ་ཡིན་རྣམས་ཀྱིས་མཆོད་ཅིང་བསྙན་བཀུར་བ་ལ་སོགས་པའི་བདེན་འབྲས་དཔག་ཏུ་མེད་པ་འབྱུང་བ་དང་། མཐར་ཐུག་བླ་ན་མེད་པའི་བྱང་
ཆུབ་འཐོབ་པར་འགྱུར་རོ། །གསུམ་པ་བཟོད་པའི་ཕ་རོལ་ཏུ་ཕྱིན་པ་ལ་དྲུག་སྟེ། བཟོད་པ་མ་བསྒོམ་པའི་སྐྱོན། བསྒོམ་པའི་ཡོན་ཏན། ངོ་བོ། དབྱེ་བ། སྤེལ་བ། འབྲས་
བུའོ། །དང་པོ་ནི། གང་ཞིག་སྦྱིན་པ་དང་ཚུལ་ཁྲིམས་གཉིས་དང་ལྡན་ཡང་བཟོད་པ་དང་མི་ལྡན་ན། ཁོང་ཁྲོ་སྐྱེའོ། །དེ་སྐྱེས་པས། སྦྱིན་དང་ཚུལ་ཁྲིམས་ལ་སོགས་སྔར་
བྱས་ཀྱི་དགེ་བ་ཐམས་ཅད་དུས་གཅིག་ལ་འཇོམས་ཏེ། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་
གང་ཡིན་དེ་ཀུན་ཀྱང་། །ཁོང་ཁྲོ་གཅིག་གིས་འཇོམས་པར་བྱེད། །ཅེས་སོ། །གཞན་ཡང་ཡིད་ཀྱི་ཟུག་རྔུ་ལོང་ནས་དགའ་བདེ་མི་མྱོང་བ་དང་། མཛའ་བཤེས་དང་འཁོར་

གཡོག་མི་འདུ་བ་དང་། བདུད་ཀྱི་གླག་རྙེད་ནས་བར་ཆད་འཇུག་པ་ལ་སོགས་པའི་སྐྱོན་མང་དུ་གསུངས་སོ། །གཉིས་པ་བཟོད་པ་དང་ལྡན་པའི་ཡོན་ཏན་ནི། སྔ་མ་ལ། ཞེ་
སྡང་ལྟ་བུའི་སྡིག་པ་མེད། །བཟོད་པ་ལྟ་བུའི་དཀའ་ཐུབ་མེད། །དེ་བས་བཟོད་ལ་ནན་ཏན་དུ། །སྣ་ཚོགས་ཚུལ་གྱིས་སྒོམ་པར་བྱ། །ཞེས་པས། བཟོད་པ་དང་ལྡན་
ན་གནས་སྐབས་སུ་བདེ་ལེགས་ཐམས་ཅད་འཐོབ་པའོ། །གསུམ་པ་བཟོད་པའི་ངོ་བོ་ནི་ཅི་མི་སྙོམས་པའོ། །བཞི་པ་བཟོད་པའི་དབྱེ་བ་ལ་གསུམ་སྟེ། གཞན་གནོད་པ་
བྱེད་པ་ལ་ཇི་མི་སྙོམས་པའི་བཟོད་པ་དང་། སྡུག་བསྔལ་དང་དུ་ལེན་པའི་བཟོད་པ་དང་། ཆོས་ལ་ངེས་པར་སེམས་པའི་བཟོད་པའོ། །དེ་ལ་དང་པོ་ནི། གནོད་པ་བྱེད་
པའི་སེམས་ཅན་གྱི་རང་བཞིན་ལ་དཔྱད་ནས་བཟོད་པར་བྱེད་པའོ། །གཉིས་པ་ནི། སྡུག་བསྔལ་གྱི་ངོ་བོ་ལ་དཔྱད་ནས་བཟོད་པར་བྱེད་པའོ། །གསུམ་པ་ནི། ཆོས་རྣམས་
ཀྱི་ཕྱིན་ཅི་མ་ལོག་པ་ཉིད་ལ་སོ་སོར་བརྟགས་པའི་སྒོ་ནས་བཟོད་པར་བྱེད་པའོ། །དང་པོ་ནི། བདག་ལ་བརྡེག་པ་དང་། གཤེ་བ་དང་། མཚངས་འབྲུ་བ་དང་། ཁྲོ་བ་ལ་

༄༅། །སོགས་མི་འདོད་པ་བྱེད་པ་དང་། འདོད་པའི་གེགས་བྱེད་པ་བདག་གིས་བཟོད་པར་བྱེད་པའོ། །དེ་ལ་བཟོད་པ་གང་ཞེ་ན། མི་འཁྲུག་པ་དང་། ཕྱིར་
གནོད་པ་མི་བྱེད་པ་དང་། སེམས་ལ་མི་འཛིན་པ་གང་ཡིན་པ་དེ་ནི་བཟོད་པ་ཞེས་བྱའོ། །གཞན་ཡང་། སློབ་དཔོན་ཞི་བ་ལྷས། གཞན་དག་བདག་ལ་གནོད་པར་བྱེད་པ་དེ། །
ཁོ་ལ་རང་དབང་མེད་པར་བརྟགས་པ་དང་། །རང་གི་ལས་ཀྱི་ཉེས་པར་བརྟགས་པ་དང་། །ལུས་ཀྱི་ཉེས་པར་བརྟགས་པར་དང་། །སེམས་ཀྱི་ཉེས་པར་བརྟགས་པ་དང་། །སྐྱོན་
ཅན་ཁྱད་མེད་དུ་འགྱུར་བ་ལ་བརྟགས་པ་དང་། །ཕན་འདོག་པར་བརྟགས་པ་དང་། །དྲིན་ཆེ་བར་བརྟགས་པ་དང་། །སངས་རྒྱས་མཉེས་པར་བརྟགས་པ་དང་། ཕན་ཡོན་
ཆེ་བར་བརྟགས་ལ་བཟོད་པར་བྱ་བ་གསུངས་སོ། །ཞེས་དང་། རྫོགས་པ་ཆེན་པོ་སེམས་ཉིད་ངལ་བསོ་ལས་ཀྱང་། གནོད་པའི་ཡུལ་རྣམས་མི་བསྲུན་གྲངས་མེད་པས། །རེ་
རེ་ཞིང་ཡང་འདུལ་བར་ཡོང་མི་ལོང་། །སེམས་གཅིག་བཏུལ་བས་ཐམས་ཅད་དུལ་གྱུར་པས། །སེམས་འདུལ་བརྟུལ་ཞུགས་བསྲུངས་ལ་ནན་ཏན་མཛོད། །གནོད་ལ་

བརྟེན་ནས་བཟོད་པའི་ལེགས་པ་འགྲུབ། །སྙིང་རྗེ་དང་ནི་བྱམས་སོགས་ཡོན་ཏན་སྐྱེ། །བྱང་ཆུབ་གྲོལ་གྱུར་དགྲ་ལ་སྟོན་པ་བཞིན། །གུས་དང་སྤྲོས་པས་བཟོད་པ་ཉེ་བར་
བསྟེན༑ །གཞན་ཡང་བདག་ཉིད་མེད་ན་མི་འབྱུང་བས། །བྲག་ཅ་བཞིན་དུ་ཕན་ཚུན་བརྟག་པ་ཅན། །རང་གི་ཉེས་གྱུར་གནོད་པའི་ཚོགས་རབ་འདི། །ཕྲལ་གྱི་རྐྱེན་དང་སྔོན་
ལས་རྒྱུས་བསྐྱེད་ཕྱིར། །འདི་འབྱུང་རིག་སྟེ་ལས་ཟད་ཐབས་འདི་ལ། །ཅི་ནས་སེམས་འདུལ་གཅིག་པུར་བསྲན་ཚུག་བྱ། །མི་འདོད་ཐོག་ཏུ་བབ་ལ་མི་དགའ་བཏང་། །
བཅོས་སུ་ཡོད་ན་མི་དགའ་ཅི་དགོས་ལ། །མེད་ལ་ཕན་པ་མེད་པས་ཅི་བྱར་ཡོད། །དེ་བས་རྐྱེན་རྣམས་བཟོད་ལ་ནན་ཏན་བྱ། །བརྟགས་ན་མཁའ་བཞིན་སྟོང་པའི་རང་
བཞིན་ལ། །དགའ་དང་མི་དགའ་ཤོར་གོད་ལེགས་ཉེས་མེད། །དེ་ལ་གཉིས་སུ་བཟུང་ཡང་དོན་མེད་ཀྱིས། །ཐམས་ཅད་མཉམ་ཉིད་ངང་ལ་ནན་ཏན་མཛོད། །ཅེས་གསུངས་
པའི་དོན་བླང་བར་བྱའོ། །གཉིས་པ་སྡུག་བསྔལ་དང་དུ་ལེན་པའི་བཟོད་པ་ནི། བླ་ན་མེད་པའི་བྱང་ཆུབ་སྒྲུབ་པའི་སྡུག་བསྔལ་རྣམས་ཀྱི་མི་སྐྱོ་བར་དགའ་སེམས་ཀྱི་དང་

༄༅། །དུ་བླང་བའོ། །དེའང་བྱང་ས་ལས། རབ་ཏུ་བྱུང་ནས་ཆོས་གོས་དང་བསོད་སྙོམས་ལ་སོགས་པ་རྩོལ་བའི་སྡུག་བསྔལ་དང་། དཀོན་མཆོག་དང་བླ་མ་
མཆོད་ཅིང་བསྙེན་བསྐུར་བ་དང་། ཆོས་ཉན་པ་དང་བཤད་པ་དང་། ཁ་ཏོན་དང་བསྒོམས་པ་དང་། ནམ་གྱི་ཆ་སྟོད་ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་པ་དང་། སེམས་
ཅན་གྱི་དོན་སྔ་མ་བཞིན་དུ་བཅུ་གཅིག་པོ་དེ་བྱེད་པ་ལ་སོགས་པ་རྩོལ་བ་ལས་འབྱུང་བའི་སྡུག་བསྔལ་ཏེ། ངལ་བ་དང་། དུབ་པ་དང་། ཚ་བ་དང་། གྲང་བ་དང་། བཀྲེས་
པ་དང་། སྐོམ་པ་དང་། སེམས་ཀྱི་འཁྲུགས་པ་ལ་སོགས་པ་ཐམས་ཅད་ཀྱི་མི་སྐྱོ་བར་དང་དུ་ལེན་པའོ། །ཞེས་སོ། །ཞེས་སོ། དེ་ལྟར་ཆོས་ཀྱི་སྡུག་བསྔལ་དང་དུ་བླང་
ནས་འཁོར་བའི་གཡུལ་ངོ་བཟློག་ཅིང་ཉོན་མོངས་པའི་དགྲ་དཔུང་འཇོམས་པའི་དཔའ་བོ་ཆེན་པོ་ཡིན་ནོ། །གསུམ་པ་ཆོས་ལ་ངེས་པར་སེམས་པའི་བཟོད་པ་ནི། བྱང་ས་ལས། 
དཀོན་མཆོག་གི་ཡོན་ཏན་ལ་སོགས་པ་གནས་བརྒྱད་ལ་མོས་པ་ཡིན་པར་གསུངས་སོ། །ཡང་དེ་ཁོ་ན་ཉིད་ཀྱི་དོན་བདག་རྣམ་པ་གཉིས་ཀྱི་སྟོང་པའི་རང་བཞིན་ལ་མོས་ཤིང་

བཟོད་པའོ། །ལྔ་པ་སྤེལ་བ་ནི། ཡེ་ཤེས་དང་། ཤེས་རབ་དང་། བསྔོ་བ་གསུམ་གྱི་སྤེལ་བ་སྟེ། གོང་དུ་བསྟན་པ་ལྟར་རོ། །དག་པར་བྱེད་པ་ཡང་སྟོང་པ་དང་སྙིང་
རྗེ་སྟེ། གོང་ལྟར་རོ། །དྲུག་པ་བཟོད་པའི་འབྲས་བུ་ནི། གནས་སྐབས་སུ། ཚེ་རབས་ཐམས་ཅད་དུ་གཟུགས་མཛེས་པ་དང་། ནད་མེད་པ་དང་། སྙན་གྲགས་དང་། ཚེ་
རིང་བ་དང་། འཁོར་ལོས་བསྒྱུར་བའི་རྒྱལ་པོ་འཐོབ་པོ། །ཞེས་པ་སྤྱོད་འཇུག་ལས་གསུངས་སོ། །མཐར་ཐུག་ནི། བྱང་ས་ལས། མཐར་ཐུག་ནི་བླ་ན་མེད་པའི་བྱང་
ཆུབ་འཐོབ་པོ། །ཞེས་གསུངས་སོ། །བཞི་པ་བརྩོན་འགྲུས་ཀྱི་ཕ་རོལ་དུ་ཕྱིན་པ་ལའང་དྲུག་སྟེ། སྐྱོན། ཡོན་ཏན། ངོ་བོ། །དབྱེ་བ། སྤེལ་བ། འབྲས་བུའོ། །དང་
པོ་བརྩོན་འགྲུས་དང་མི་ལྡན་པའི་སྐྱོན་ནི། གང་ཞིག་སྦྱིན་པ་ལ་སོགས་པ་དེ་དག་དང་ལྡན་ཡང་། བརྩོན་འགྲུས་མེད་ན་ལེ་ལོ་ཅན་ཡིན་ཏེ། ལེ་ལོ་ཡོད་ན་དགེ་བ་མི་འགྲུབ། 
གཞན་དོན་མི་ནུས། བྱང་ཆུབ་མི་འཐོབ་སྟེ། བློ་གྲོས་རྒྱ་མཚོས་ཞུས་པའི་མདོ་ལས། ལེ་ལོ་ཅན་ལ་ནི། སྦྱིན་པ་མེད་པས་ནས་ཤེས་རབ་ཀྱི་བར་དུ་མེད་དོ། །ལེ་ལོ་

༄༅། །ཅན་ལ་ནི་གཞན་དོན་བྱ་བ་མེད་དོ། །ལེ་ལོ་ཅན་ལ་ནི་བྱང་ཆུབ་ཤིན་དུ་རིང་ཞིང་རྣམ་པར་རིང་ངོ་། །ཞེས་གསུངས་སོ། །གཉིས་པ་བརྩོན་འགྲུས་དང་ལྡན་
པའི་ཡོན་ཏན་ནི། དཀར་པོའི་ཡོན་ཏན་ཐམས་ཅད་མི་འགྲིབ་ཅིང་འཕེལ་བར་འགྱུར་ཏེ། སེམས་ཉིད་ངལ་བསོ་ལས། གང་ལ་བརྩོན་པའི་རང་བཞིན་དགེ་བ་སྤྲོ། །དེ་ལ་དགེ་
ཆོས་མི་བཟད་སྤྲིན་བཞིན་འདུ། །དྲི་ཞིམ་པདྨའི་ཚལ་དུ་བུང་བ་བཞིན། །ཞེས་དང་། སྡུད་པ་ལས། བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། །ཡེ་ཤེས་
མཐའ་ཡས་རྒྱལ་བའི་བང་མཛོད་བརྙེས་པར་འགྱུར། །ཞེས་དང་། གཞན་ཡང་ཡོན་ཏན་འདི་དག་དང་ལྡན་པ་སྟེ། སྔ་མ་ལས། བརྩོན་འགྲུས་ལྡན་པ་འཇིག་རྟེན་གྱིས་
བསྟོད་ཅིང་། །བརྩོན་འགྲུས་ལྡན་པ་མི་ཡི་བསམ་པ་འགྲུབ། །བརྩོན་འགྲུས་ལྡན་པ་ཡོན་ཏན་ཚོགས་འཕེལ་ཞིང་། །བརྩོན་འགྲུས་ལྡན་པས་མྱ་ངན་འདའ་བར་འགྱུར། །
ཞེས་སོ། །གསུམ་པ་བརྩོན་འགྲུས་ཀྱི་ངོ་བོ་ནི། དགེ་བ་ལ་སྤྲོ་བའོ། །ཆོས་མངོན་པ་ཀུན་ལས་བཏུས་པ་ལས། བརྩོན་འགྲུས་གང་ཞེ་ན། ལེ་ལོའི་གཉེན་པོ་སྟེ། དགེ་བ་

ལ་སེམས་མངོན་པར་སྤྲོ་བའོ། །ཞེས་པས། དེ་ཡང་མི་མཐུན་པའི་ཕྱོགས་ལེ་ལོ་གསུམ་སྟེ། ངལ་བསོ་ལས། དེ་ཡི་མི་མཐུན་ཕྱོགས་གང་ལེ་ལོ་གསུམ། །བྱ་བ་ངན་
ཞེན་སྒྱིད་ལུགས་བདག་ཉིད་བརྙས། །ལེགས་པ་མི་འགྲུབ་ཉེས་ཀུན་འབྱུང་བའི་གཞི། །ཕུན་ཚོགས་ཉམས་ལ་རྒུད་པ་སྐྱེ་བར་འགྱུར། །ཞེས་པས། ལེ་ལོ་ལ་གསུམ་
སྟེ༑ སྙོམས་ལས་ཀྱི་ལེ་ལོ། སྒྱིད་ལུག་པའི་ལེ་ལོ། །སྨད་པའི་ལེ་ལོ་དང་གསུམ་ལས། དེ་ལ་སྙོམས་ལས་ཀྱི་ལེ་ལོ་ནི། ཉལ་བ་དང་། གཉེས་པ་དང་། 
གཉིད་ལ་སོགས་པ་ཡིད་དལ་གྱི་བདེ་བ་ལ་ཆགས་པ་སྟེ། དེ་དག་སྤང་བར་བྱའོ། །དེ་ཅིའི་ཕྱིར་སྤང་ཞེ་ན། ཚེ་ལ་ལོང་མེད་པའི་ཕྱིར་རོ། །སྤྱོད་འཇུག་ལས། མྱུར་
བ་ཉིད་དུ་འཆི་གྱུར་པས། །ཇི་སྲིད་དུ་ནི་ཚོགས་བསགས་བྱ། །ཞེས་དང་། དེ་བས་དཔང་དུ་སྦྲུལ་འོང་ན། །ཇི་ལྟར་རིང་པར་ལྡང་བར་ལྟར། །དེ་བཞིན་གཉིད་དང་
སྙོམས་འོང་ན། །མྱུར་དུ་དེ་དག་བཟློག་པར་བྱ། །ཞེས་གསུངས་སོ། །སྒྱིད་ལུག་པའི་ལེ་ལོ་ནི། བདག་ལྟ་བུ་ངན་པས་འབད་པ་བྱས་ཀྱང་བྱང་ཆུབ་ག་ལ་འཐོབ་

༄༅། །སྙམས་ནས་སེམས་ཞུམ་པ་སྟེ། དེ་ལྟར་དུ་ཞུམ་མི་དགོས་ཏེ། ཇི་སྐད་དུ། སྦྲང་བུ་ཤ་སྦྲང་བུང་བ་དང་། །དེ་བཞིན་སྲིན་བུར་གང་གྱུར་པ། །
དེས་ཀྱང་བརྩོན་པའི་སྟོབས་བསྐྱེད་ན། །བྱང་ཆུབ་ཐོབ་དཀའ་བླ་མེད་འཐོབ། །བདག་ལྟ་རིགས་ཀྱི་མིར་སྐྱེས་ལ། །ཕན་དང་གནོད་པ་ངོ་ཤེས་པས། །བྱང་ཆུབ་སྤྱོད་པ་
མ་བཏང་ན། །བདག་གི་བྱང་ཆུབ་ཅིས་མི་འཐོབ། །ཅེས་གསུངས་པས། སྒྱིད་ལུག་སྤང་བར་བྱའོ། །སྨད་པའི་ལེ་ལོ་ནི། དགྲ་འདུལ་བ་དང་རྫས་བསགས་པ་ལ་སོགས་
པ་མི་དགེ་བ་ལ་ཆགས་པ་དག་ཡིན་ཏེ། དེ་དག་སྡུག་བསྔལ་གྱི་རྒྱུ་ཡིན་པས་སྤང་བར་བྱའོ། །བཞི་པ་བརྩོན་འགྲུས་ཀྱི་དབྱེ་བ་ལ་གསུམ་སྟེ། གོ་ཆའི་བརྩོན་འགྲུས་དང་། 
སྦྱོར་བའི་བརྩོན་འགྲུས་དང་། ཆོག་པར་མི་འཛིན་པའི་བརྩོན་འགྲུས་སོ། །དེ་ལ་དང་པོ་ནི་བསམ་པ་ཕུན་སུམ་ཚོགས་པའོ། །གཉིས་པ་ནི་སྦྱོར་བ་ཕུན་སུམ་ཚོགས་པའོ། །
གསུམ་པ་ནི་དེ་གཉིས་མཐར་ཕྱིན་པའི་ཡན་ལག་གོ། །དེ་དག་སོ་སོའི་མཚན་ཉིད་བཤད་ན། དང་པོ་གོ་ཆའི་བརྩོན་འགྲུས་ནི། དུས་འདི་ནས་བཟུང་སྟེ་སེམས་ཅན་ཐམས་

ཅད་བླ་ན་མེད་པའི་བྱང་ཆུབ་ལ་མ་བཀོད་ཀྱི་བར་དུ། བདག་གི་དགེ་བའི་བརྩོན་འགྲུས་མི་འདོར་རོ་སྙམ་དུ་གོ་ཆ་གྱོན་པ་སྟེ། གོ་ཆ་བཀོད་པ་བསྟན་པའི་མདོ་ལས། བྱང་
ཆུབ་སེམས་དཔས་སེམས་ཅན་རྣམས། །བསྡུ་ཕྱིར་གོ་ཆ་བགོ་བར་བྱ། །སེམས་ཅན་ཚད་ནི་མེད་པའི་ཕྱིར། །གོ་ཆ་བགོས་པ་ཚད་མེད་དོ། །ཞེས་སོ། །གཉིས་པ་
སྦྱོར་བའི་བརྩོན་འགྲུས་ནི་གསུམ་སྟེ། ཉོན་མོངས་པ་སྤང་བའི་བརྩོན་འགྲུས་བྱ་བ་ནི། འདོད་ཆགས་ལ་སོགས་པ་ཉོན་མོངས་པ་རྣམས་ནི་སྡུག་བསྔལ་གྱི་རྩ་བ་ཡིན་པས་དེ་
དག་ལ་བསྲན་ཚུག་ཅིང་སྤང་བ་བྱ་སྟེ། སྤྱོད་འཇུག་ལས། ཉོན་མོངས་ཚོགས་ཀྱི་ཁྲོད་གནས་ན། །རྣམ་པ་སྟོང་དུ་བསྲན་གཟུག་སྟེ། །ཝ་ལ་སོགས་པས་སེང་གེ་བཞིན། །
ཉོན་མོངས་ཚོགས་ཀྱི་མི་ཚུགས་བྱ། །ཞེས་སོ། །དགེ་བ་སྒྲུབ་པ་ལ་བརྩོན་འགྲུས་བྱ་བ་ནི། ཕ་རོལ་ཏུ་ཕྱིན་པ་དྲུག་ལུས་དང་སྲོག་ལ་མི་ལྟ་བར་འབད་པར་བྱེད་པ་སྟེ། དེ་
ཡང་དུས་རྟག་ཏུ་རྒྱུན་ཆད་མེད་པར་གུས་པ་དང་། རྣམ་རྟོག་ལ་སོགས་ཉོན་མོངས་སྡུག་བསྔལ་ཐམས་ཅད་ཀྱིས་མི་ཡོ་བ་དང་། གཞན་གྱིས་འཚེ་བ་ལ་སོགས་པས་མི་

༄༅། །ལྡོག་པ་དང་། ང་རྒྱལ་མེད་པའི་བརྩོན་འགྲུས་དང་ལྔས་འབད་པར་བྱའོ། །སེམས་ཅན་གྱི་དོན་བྱ་བའི་བརྩོན་འགྲུས་ནི། བྱ་བ་ལ་གྲོགས་མེད་པའི་གྲོགས་
བྱ་བ་ལ་སོགས་པ་བཅུ་གཅིག་པོ་ལ་འབད་པར་བྱེད་པ་ཡིན་ནོ། །གསུམ་པ་ཆོག་པར་མི་འཛིན་པའི་བརྩོན་འགྲུས་ནི། བྱང་ཆུབ་མ་ཐོབ་ཀྱི་བར་དུ་དགེ་བ་ལ་ངོམ་ཆོག་མེད་པར་འབད་
པ་སྟེ། ངལ་བསོ་ལས། ཇི་སྲིད་སངས་རྒྱས་མ་ཐོབ་བར་དུ་ནི། །ཆེས་ཆེར་གོང་དུ་འགྲོ་བ་དག་ཡོད་པས། །དེ་སྲིད་མི་དལ་འབད་པས་བརྩོན་འགྲུས་བརྩོམ། །ཞེས་སོ། 
ལྔ་པ་བརྩོན་འགྲུས་སྤེལ་བ་ནི། ཡེ་ཤེས་དང་། ཤེས་རབ། བསྔོ་བ་གསུམ་སྟེ་གོང་ལྟར་རོ། །དག་པར་བྱ་བ་ནི། སྟོང་པ་དང་སྙིང་རྗེ་སྟེ་གོང་ལྟར་རོ། །དྲུག་པ་འབྲས་བུ་
ནི༑ གནས་སྐབས་སུ་སྲིད་པའི་བདེ་བ་མཆོག་རྣམས་ཐོབ་ཅིང་། མཐར་ཐུག་བླ་ན་མེད་པའི་བྱང་ཆུབ་འཐོབ་པོ། །ལྔ་པ་བསམ་གཏན་གྱི་ཕ་རོལ་ཏུ་ཕྱིན་པ་ལ་དྲུག་སྟེ།
བསམ་གཏན་དང་མི་ལྡན་པའི་སྐྱོན། ལྡན་པའི་ཡོན་ཏན། ངོ་བོ། དབྱེ་བ། སྤེལ་བ། འབྲས་བུའོ། །དང་པོ་ནི། གང་ཞིག་སྦྱིན་པ་ལ་སོགས་པ་དང་ལྡན་ཡང་། 

བསམ་གཏན་དང་མི་ལྡན་ན། རྣམ་གཡེང་གི་དབང་དུ་གྱུར་ནས་ཉོན་མོངས་པ་འཕེལ་ཞིང་། ཞི་གནས་མི་འགྲུབ། མངོན་ཤེས་མི་འབྱུང་། སེམས་ཅན་གྱི་དོན་བྱེད་མི་ནུས། 
ཤེས་རབ་མི་སྐྱེ། བྱང་ཆུབ་མི་འཐོབ་སྟེ། བྱང་ཆུབ་ལམ་སྒྲོན་ལས། ཞི་གནས་གྲུབ་པ་མ་ཡིན་ནོ། །མངོན་ཤེས་འབྱུང་བ་མ་ཡིན་ལ། །དེ་བཞིན་མངོན་ཤེས་སྟོབས་བྲལ་
ནས༑ །སེམས་ཅན་དོན་བྱེད་ནུས་པ་མིན། །ཞེས་དང་། བཤེས་སྤྲིངས་ལས། བསམ་གཏན་མེད་པར་ཡང་ནི་ཤེས་རབ་མེད། །ཅེས་སོ། །གཉིས་པ་བསམ་གཏན་
དང་ལྡན་པའི་ཡོན་ཏན་ནི། དངོས་པོ་དམན་པ་ལ་ཞེན་པ་འདོར། །མངོན་ཤེས་དང་། རྫུ་འཕྲུལ། ཏིང་ངེ་འཛིན་ལ་དབང་བསྒྱུར་ཞིང་ཉོན་མོངས་པའི་ཚོགས་འཇོམས་པ་
སེམས་ཉིད་ངལ་བསོ་ལས། དེས་ནི་འདོད་ཡོན་དགའ་བའི་སེམས་སྤངས་ཤིང་། །རིག་དང་མངོན་ཤེས་ཏིང་འཛིན་མངོན་པར་འགྲུབ། །སྤྱན་དང་རྫུ་འཕྲུལ་
སེམས་ལ་རང་དབང་བསྒྱུར། །ཞེས་དང་། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པ་ཤེས་བྱས་ནས། །ཞེས་

༄༅། །སོ༑ །སེམས་ཅན་གྱི་དོན་བྱེད་ནུས་ཏེ། མདོ་སྡེ་རྒྱན་ལས། བསམ་གཏན་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་ལམ་ལ་འགོད། ཅེས་སོ། །
གསུམ་པ་བསམ་གཏན་གྱི་ངོ་བོ་ནི། ཞི་གནས་ཀྱི་རང་བཞིན་སེམས་ནང་དུ་དགེ་བ་ལ་རྩེ་གཅིག་ཏུ་གནས་པའོ། །དེའི་མི་མཐུན་པའི་ཕྱོགས་རྣམས་གཡེང་འད་འཛི་སྤང་བར་བྱ་སྟེ། 
སེམས་ཉིད་ངལ་བསོ་ལས། བསམ་གཏན་འདོད་པས་རྣམ་གཡེང་འདུ་འཛི་སྤངས། །ཞེས་པས། ལུས་འདུ་འཛི་ལས་དབེན་པ། སེམས་རྣམ་པར་རྟོག་པ་ལ་དབེན་པར་བྱ་སྟེ། 
སྤྱོད་འཇུག་ལས། ལུས་དང་སེམས་ནི་དབེན་པ་ཡི། །རྣམ་པར་རྟོག་པ་མི་འབྱུང་སྟེ། །ཞེས་སོ། །བཞི་པ་བསམ་གཏན་གྱི་དབྱེ་བ་ལ་གསུམ་སྟེ། མཐོང་བའི་ཆོས་ལ་བདེ་
བར་བསམ་གཏན་པ་དང་། ཡོན་ཏན་བསྒྲུབ་པའི་བསམ་གཏན་དང་། སེམས་ཅན་གྱི་དོན་བྱེད་པའི་བསམ་གཏན་ནོ། །དེ་ཡང་དང་པོ་ནི་རང་གི་རྒྱུད་སྣོད་དུ་རུང་བར་བྱེད་པའོ། །
གཉིས་པ་ནི་སངས་རྒྱས་ཀྱི་ཆོས་སྒྲུབ་པའོ། །གསུམ་པ་ནི་སེམས་ཅན་དོན་བྱེད་པའོ། །དེ་དག་སོ་སོའི་མཚན་ཉིད་བཤད་ན། དང་པོ་མཐོང་བའི་ཆོས་ལ་བདེ་བར་གནས་པའི་

བསམ་གཏན་ནི། བྱངས་ལས། དེ་ལ་བྱང་ཆུབ་སེམས་དཔའ་རྣམས་ཀྱི་བསམ་གཏན་ནི། རྣམ་པར་རྟོག་པ་ཐམས་ཅད་དང་བྲལ་བ། ལུས་སེམས་ཤིན་ཏུ་སྦྱང་བ་བསྐྱེད་
པ༑ མཆོག་ཏུ་རབ་ཏུ་ཞི་བ། རློམ་སེམས་དང་བྲལ་བ། རོ་མྱོང་བ་མེད་པ། མཚན་མ་ཐམས་ཅད་དང་བྲལ་བ་གང་ཡིན་པ་འདི་ནི། དེ་དག་གི་ཚེ་འདི་ལ་བདེ་བར་གནས་པ་
ཡིན་པ་རིག་པར་བྱའོ། །ཞེས་གསུངས་སོ། །ཡང་ཐམས་ཅད་ཀྱི་སྒོ་ལྟར་ན། བསམ་གཏན་བཞི་སྟེ། བསམ་གཏན་དང་པོ་དང་། གཉིས་པ་དང་། གསུམ་པ་དང་། 
བཞི་པའོ། །དེ་ལ་བསམ་གཏན་དང་པོ་ནི། རྟོགས་པ་དང་བཅས་པ་དང་དཔྱོད་པ་དང་བཅས་པའོ། །བསམ་གཏན་གཉིས་པ་ནི། དགའ་བ་དང་བཅས་པའོ། །བསམ་
གཏན་གསུམ་པ་ནི་སིམ་པའི་བདེ་བ་དང་ལྡན་པའོ། །བསམ་གཏན་བཞི་པ་ནི། བཏང་སྙོམས་དང་ལྡན་པའོ། །གཉིས་པ་ཡོན་ཏན་སྒྲུབ་པའི་བསམ་གཏན་ལ་གཉིས་ཏེ། 
ཐུན་མོང་མ་ཡིན་པ་དང་། ཐུན་མོངས་པའོ། །དེ་ལ་དང་པོ་ནི། སྟོབས་བཅུའི་རིགས་ཀྱི་བསྡུས་པའི་ཏིང་ངེ་འཛིན་རྣམ་པ་སྣ་ཚོགས་བསམ་གྱིས་མི་ཁྱབ་པ་ཚད་མེད་པ་ཉན་

༄༅། །ཐོས་དང་རང་སངས་རྒྱས་རྣམས་ཀྱི་མིང་ཙམ་ཡང་མི་ཤེས་ན། སྙོམས་པར་འཇུག་པ་ལྟ་ག་ལ་འགྱུར་བ་རྣམས་སོ། །ཐུན་མོང་པ་ནི། རྣམ་པར་ཐར་
པ་དང་། ཟིལ་གྱིས་གནོན་པ་དང་། ཟད་པར་སྐྱེ་མཆེད་དང་སོ་སོ་ཡང་དག་པར་རིག་པ་ལ་སོགས་པ་ཉན་ཐོས་དང་ཐུན་མོང་པ་རྣམས་སོ། །དེ་ཡང་མིང་ཐུན་མོངས་པ་ཡིན་གྱི་
རང་གི་ངོ་བོ་མཚུངས་པ་ནི་མ་ཡིན་ནོ། །གསུམ་པ་སེམས་ཅན་དོན་བྱེད་ཀྱི་བསམ་གཏན་ནི། བསམ་གཏན་དག་ལ་བརྟེན་ནས་ལུས་དཔག་ཏུ་མེད་པ་སྤྲུལ་ཏེ། སེམས་ཅན་གྱི་
དགོས་པའི་གྲོགས་བྱེད་པ་ལ་སོགས་པ་བཅུ་གཅིག་པོ་བྱེད་པའི་བསམ་གཏན་ནོ། །ལྔ་པ་བསམ་གཏན་སྤེལ་བ་ནི། ཡེ་ཤེས་དང་། ཤེས་རབ་དང་། བསྔོ་བ་གསུམ་སྟེ་སྤེལ་
བ་གོང་ལྟར་རོ། །དག་པར་བྱེད་པ་ནི། སྟོང་པ་དང་སྙིང་རྗེ་སྟེ། གོང་ལྟར་རོ། །དྲུག་པ་འབྲས་བུ་ནི། གནས་སྐབས་སུ་འདོད་ཆགས་དང་བྲལ་བ་ལྟ་བུའི་ལུས་འཐོབ་སྟེ། 
མཐར་ཐུག་གིས་ནི་བླ་ན་མེད་པའི་བྱང་ཆུབ་འཐོབ་པར་འགྱུར་རོ། །དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དྲུག་སྟེ། སྐྱོན། ཡོན་ཏན། ངོ་བོ། །དབྱེ་བ། ཤེས་ཤིང་གོམས་

པར་བྱ་བ། །འབྲས་བུའོ། །དང་པོ་ཤེས་རབ་དང་མི་ལྡན་པའི་སྐྱོན་ནི། གང་ཞིག་སྦྱིན་པ་ལ་སོགས་ཕ་རོལ་ཏུ་ཕྱིན་པ་ལྔ་པོ་དང་ལྡན་ཡང་། ཤེས་རབ་དང་བྲལ་ན། ལོང་
བ་ལ་ལོང་ཁྲིད་མེད་པ་དང་འདྲ་སྟེ། མདོ་སྡུད་པ་ལས། རྨུན་ལོང་མིག་བུ་མེད་པ་བྱེ་བ་ཁྲ་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པ་ག་ལ་ནུས། །ཤེས་རབ་མེད་
ན་མིག་མེད་ཕ་རོལ་ཕྱིན་ལྔ་ཡིས། །མིག་བུ་མེད་པས་བྱང་ཆུབ་རེག་པ་ནུས་མ་ཡིན། །ཞེས་སོ། །གཉིས་པ་ཤེས་རབ་ཀྱི་ཡོན་ཏན་ནི། ལོང་ཁྲིད་ཀྱི་ལོང་བའི་ཚོགས་གྲོང་
ཁྱེར་དུ་ཁྲིད་པ་ལྟར། སྦྱིན་པ་ལ་སོགས་པ་དགེ་བའི་ཚོགས་ཐམས་ཅད་སངས་རྒྱས་ཀྱི་ལམ་དུ་བསྒྱུར་ནས་ཐམས་ཅད་མཁྱེན་པའི་གོ་འཕོང་འཐོབ་པོ། །དེ་ལྟར་ཡང་དབུ་མ་
འཇུག་པ་ལས། ཇི་ལྟར་ལོང་བའི་ཚོགས་ཀུན་བདེ་རླག་ཏུ། །མིག་ལྡན་སྐྱེས་བུ་གཅིག་གིས་འདོད་པ་ཡི། །ཡུལ་དུ་ཁྲིད་པ་དེ་བཞིན་ཤེས་རབ་ཀྱི། །མིག་ཉམས་ཡོན་
ཏན་བླང་སྟེ་རྒྱལ་བར་ཁྲིད། །ཅེས་གསུངས། སྡུད་པ་ལས་ཀྱང་། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། །ཁམས་གསུམ་མ་ལུས་པ་ལས་ཡང་དག་

༄༅། །འདའ་བར་འགྱུར། །ཞེས་སོ། །འོ་ན་ཤེས་རབ་ཁོ་ན་ཆོག་མོད། སྦྱིན་པ་ལ་སོགས་པའི་ཐབས་ཅི་དགོས་ཞེ་ན། མི་ཆོག་སྟེ། བྱང་ཆུབ་ལས་སྒྲོན་
ལས༑ ཐབས་དང་བྲལ་བའི་ཤེས་རབ་དང་། །ཤེས་རབ་བྲལ་བའི་ཐབས་དག་ཀྱང་། །གང་ཕྱིར་འཆིང་བ་ཅེས་གསུངས་པས། །དེ་བས་གཉིས་ཀ་སྤངས་མི་བྱ། །ཞེས་སོ། །
གསུམ་པ་ཤེས་རབ་ཀྱི་དབྱེ་བ་ལ་གསུམ་སྟེ། འཇིག་རྟེན་པའི་ཤེས་རབ་དང་། འཇིག་རྟེན་ལས་འདས་པ་དམན་པའི་ཤེས་རབ་དང་། འཇིག་རྟེན་ལས་འདས་པ་ཆེན་པོའི་ཤེས་
རབ་བོ། །དང་པོ་འཇིག་རྟེན་པའི་ཤེས་རབ་ནི། གསོ་བ་རིག་པ། གཏན་ཚིག་རིག་པ་དང་། སྒྲ་རིག་པ་དང་། བཟོ་རིག་པ་སྟེ།རིག་པའི་གནས་བཞི་པོ་དག་ལ་བརྟེན་ནས་
སྐྱེས་པའི་ཤེས་རབ་གང་ཡིན་པ་དེའོ། །འཇིག་རྟེན་ལས་འདས་པའི་ཤེས་རབ་གཉིས་པོ་ནང་རིག་པ་ཞེས་བྱ་བ་དམ་པའི་ཆོས་ལ་བརྟེན་ནས་སྐྱེས་པའི་ཤེས་རབ་གང་ཡིན་པའོ། །
གཉིས་པ་འཇིག་རྟེན་ལས་འདས་པ་དམན་པའི་ཤེས་རབ་ནི། ཉན་རང་གི་ཐོས་བསམ་སྒོམ་གསུམ་ལས་བྱུང་བའི་ཤེས་རབ་སྟེ། ཉེ་བར་ལེན་པའི་ཕུང་པོ་འདི་མི་གཙང་བ་དང་། 

སྡུག་བསྔལ་བ་དང་། མི་རྟག་པ་དང་། བདག་མེད་པ་རྟོག་པའོ། །གསུམ་པ་འཇིག་རྟེན་ལས་འདས་པ་ཆེན་པོའི་ཤེས་རབ་ནི། ཐེག་པ་ཆེན་པོའི་ཐོས་བསམ་སྒོམ་
གསུམ་ལས་བྱུང་བའི་ཤེས་རབ་སྟེ། ཆོས་ཐམས་ཅད་རང་བཞིན་གྱི་སྟོང་པ་ཉིད་སྐྱེ་བ་མེད་པ། གཞི་མེད་རྩ་བྲལ་དུ་ཤེས་པའོ། །ཕ་རོལ་ཏུ་ཕྱིན་པ་བདུན་བརྒྱ་པ་ལས། 
ཆོས་ཐམས་ཅད་སྐྱེ་བ་མ་མཆིས་པར་ཤེས་པ་གང་ལག་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལགས་སོ། །ཞེས་སོ། །སྡུད་པ་ལས་ཀྱང་། ཆོས་རྣམས་རང་བཞིན་མེད་པར་
ཡོངས་སུ་ཤེས་གྱུར་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །ཞེས་སོ། །བཞི་པ་ཤེས་པར་བྱ་བ་ནི། ཤེས་རབ་ཕྱི་མ་འཇིག་རྟེན་ལས་འདས་པ་ཆེན་
པོའི་ཤེས་རབ་དེ་ཤེས་པར་བྱ་དགོས་པ་ཡིན། ལྔ་པ་གོམས་པར་བྱ་བ་ནི། ཀླུ་སྒྲུབ་ཀྱིས། གར་ཡང་མ་རྟོག་ཅིར་ཡང་མ་བསམས་ཤིག །བཅས་བཅོས་མ་བྱེད་རང་
བཞིན་ལྷུག་པར་ཞོག །མ་བཅོས་པ་ནི་སྐྱེ་མེད་རང་བཞིན་མཛོད། །དུས་གསུམ་རྒྱལ་བ་ཀུན་གྱི་གཤེགས་ཤུལ་ཡིན། །ཞེས་སོ། །རྒྱས་པར་འོག་ཏུ་བསྟན་ནོ། །

༄༅། །དྲུག་པ་ཤེས་རབ་ཀྱི་འབྲས་བུ་ནི། གནས་སྐབས་སུ་བདེ་ལེགས་ཐམས་ཅད་འབྱུང་ཞིང་། མཐར་ཐུག་ནི་བླ་ན་མེད་པའི་བྱང་ཆུབ་འཐོབ་པར་འགྱུར་
རོ༑ །དེ་ལྟར་དང་པོ་བྱང་ཆུབ་མཆོག་ཏུ་སེམས་བསྐྱེད་ནས། བསླབ་བྱ་དེ་དག་ལ་ནན་ཏན་དུ་བྱས་པས། བྱང་ཆུབ་སེམས་དཔའི་ས་ལམ་རྣམས་རིམ་གྱིས་བསྒྲོད་པར་འགྱུར་རོ། །
བཅུ་པ་གཏོང་ཐོབ་ཀྱི་ས་མཚམས་ནི། ཐོབ་པའི་དུས་བསོད་ནམས་ཀྱི་ཚོགས་མང་པོ་བསགས་ནས། རྒྱུད་ཡོངས་སུ་དག་པར་སྦྱོངས་ཤིང་། སེམས་ཅན་གྱི་དོན་ཕྱིན་ཅི་མ་
ལོག་པར་བྱ་དགོས་སྙོམས་པའི། བསམ་པ་སྐྱེས་པ་དང་། ཆོ་ག་རྫོགས་པར་བརྗོད་པའི་གསུམ་གྱི་ཐ་མ་ལ་ཐོབ། གཏོང་བའི་དུས་ནི། ལོག་ལྟ་སྐྱེས་པས་དཀོན་
མཆོག་གསུམ་སྤང་སྟེ། བསླབ་པ་ལས་འདས་ནས་འཚོར་བས། དྲན་པ་ཤེས་བཞིན་གྱི་བྱ་ར་བས་འབད་པ་འདོན་པ་གལ་ཆེའོ། །བཅུ་གཅིག་པ་ཉམས་ན་གསོ་བའི་ཐབས་
ནི༑ རྩ་བ་ཉམས་ན་སྔར་ལྟར་གསོ། ཡན་ལག་ཉམས་ན་སློབ་དཔོན་དང་དཀོན་མཆོག་གི་སྤྱན་སྔར་བཤགས་པར་བྱའོ། །གཉིས་པ་སེམས་བསྐྱེད་ནང་ལྟར་བསླབ་པ་

ལ་བཅུ་གཉིས་ཏེ། ངོ་བོ། །ངེས་ཚིག །དབྱེ་བ། གང་ཟག་གི་མཚན་ཉིད། བླང་བའི་ཡུལ། བླང་བའི་ཆོ་ག །བསླབ་པའི་ཕན་ཡོན། སློབ་པའི་གཏན་ཚིག །མ་
བསླབ་པའི་ཉེས་དམིག །བསྲུང་བྱའི་ཆོས། གཏོང་ཐོབ་ཀྱི་ས་མཚམས། ཉམས་ན་གསོ་ཐབས་སོ། །དང་པོ་ངོ་བོ་ནི། ཆོས་ཉིད་ཡང་དག་པའི་དོན་སྤྲོས་པ་ཐམས་ཅད་
དང་བྲལ་བ་ཡིན་པ་ལ། དེ་ལྟར་མ་རྟོགས་པ་རྣམས་ལ་ཕན་སེམས་བསྐྱེད་པ་ཞིག་ཡིན། །གཉིས་པ་ངེས་ཚིག་ནི། དེ་ལྟ་བུའི་ཕྱིར་ལུས་ངག་གི་བྱ་བ་མི་ལྟོས་པར། 
སེམས་ཁོ་ན་བསྐྱེད་པའི་ཕྱིར་ན་ནང་ཞེས་བྱའོ། །གསུམ་པ་དབྱེ་བ་ནི། སྨོན་འཇུག་གཉིས་ཏེ། སྨོན་པ་ནི། སེམས་ཅན་དེ་ལྟར་མ་རྟོགས་པ་རྣམས་ཀྱི་དེ་ལྟར་རྟོགས་པར་
འདོད་པ་ཞིག་ཡིན་ཏེ། སེམས་ཅན་ཐམས་ཅད་ཀྱི་དེ་ཐོབ་པར་བྱེད་པའི་ཐབས་སྣ་ཚོགས་ལ་འབོད་པའོ། །བཞི་པ་གང་ཟག་གི་མཚན་ཉིད་ནི། སྔར་ལྟར་གྱི་སྟེང་དུ་སྤྲོས་
པ་ཆུང་བ་ཞིག་དགོས་སོ། །ལྔ་པ་བླང་བའི་ཡུལ་ནི། བླ་མ་ཤེས་རབ་གསུམ་བསླབ་པ། བདག་མེད་གཉིས་ཀྱི་དོན་རྟོགས་པ། ཆོས་བརྒྱད་དང་བྲལ་བ་ཞིག་ལ་བླང་དགོས། 

༄༅། །དྲུག་པ་བླང་བའི་ཆོ་ག་ནི། འཁོར་གསུམ་ཡང་དག་བྱས་ལ། འཇིག་རྟེན་གྱི་བྱ་བ་ཐ་དག་བློས་བཏང་ནས། ཡང་དག་པའི་གདམས་ངག་ཞུ་བའོ། །བདུན་པ་
བསླབ་པའི་ཕན་ཡོན་ནི། ལམ་ལོག་དང་ཐེག་དམན་ལས་ཁྱད་པར་དུ་འཕགས། ང་བདག་གཟུང་འཛིན་གྱི་རྟོག་པ་ཐམས་ཅད་སྤངས་ནས། བདག་མེད་ཀྱི་དོན་རྟོགས་པའི་
དགོས་པའོ། །བརྒྱད་པ་སློབ་པའི་གཏན་ཚིག་ནི། བདག་གི་སེམས་ཅན་ཐམས་ཅད་ཡང་དག་པའི་ལམ་བདག་མེད་གཉིས་ཀྱི་དོན་ལ་འགོད་པའོ། །དགུ་པ་ལ་བསླབ་པའི་ཉེས་
དམིག་ནི། བདག་མེད་པའི་དོན་ལ་གོལ་ཏེ། ང་བདག་གཟུང་འཛིན་གྱི་བཅིངས་ནས་འཁོར་བར་ལྟུང་ངོ་། །བཅུ་པ་བསྲུངས་བྱའི་ཆོས་ནི། བདག་མེད་པའི་དོན་ལ་བསླབ་པ་
སྟེ༑ དེ་ཡང་གཉིས་ཏེ། སྨོན་པ་དང་འཇུག་པའི་བསྲུང་བྱའོ། །སྨོན་པའི་བསྲུངས་བྱ་ནི། དུས་རྟག་ཏུ་སེམས་ཅན་ཐམས་ཅད་ཀྱི་བདག་མེད་པའི་དོན་རྟོགས་པར་གྱུར་
ཅིག་སྙམ་དུ་སྨོན་ལམ་མི་བཅད་པ་དང་གཅིག །བདག་མེད་པའི་དོན་བསྒོམས་པ་རྣམས་ལ་ཉིན་མཚན་ལན་གསུམ་གསུམ་དུ་ཡི་རང་བསྒོམས་པ་དང་གཉིས། རང་

རྟག་ཏུ་བདག་མེད་པའི་དོན་བསྒོམས་པ་ལས་མི་འདའ་བའོ། །འཇུག་པའི་བསྲུངས་བྱ་ཕྱི་ནང་གཉིས་ལས། དང་པོ་ཕྱིའི་བཞི་ནི། བདག་མེད་པའི་དོན་མ་རྟོགས་ཀྱི་བར་
དུ༑ དེ་སྟོན་པའི་བླ་མ་དང་མ་བྲལ་བ་དང་གཅིག །དགྲ་གཉེན་ལ་སོགས་བདག་འཛིན་གྱི་ཕྱོགས་ཆ་སྤངས་བ་དང་གཉིས། བདག་མེད་སྟོན་པའི་ཆོས་ཐོས་བསམ་སྒོམ་
གསུམ་བྱ་བ་དང་གསུམ། མངའ་རིས་ལུས་གསུམ་ལ་བདག་ཏུ་མི་བཟུང་བ་དང་བཞིའོ། །ནང་གི་བསླབ་བྱ་ལ་ཡང་བཞི་སྟེ། ཕྱི་རོལ་གྱི་བརྟགས་པའི་མིང་དང་ཐ་
སྙད་ཐམས་ཅད་སེམས་ཀྱི་ངོ་བོ་ལས་མ་གྲུབ་པས་ཐ་སྙད་དོན་དུ་མི་བཟུང་བ་དང་གཅིག །སྣོད་ཀྱི་བསྡུས་པའི་དངོས་པོ་འདི་རྣམས་རྨི་ལམ་སྒྱུ་མ་ལྟ་བུར་སྣང་ལ་རང་
བཞིན་མེད་པ་དང་གཉིས། དེ་ལྟར་གང་དུའང་མ་གྲུབ་པ་ལས་སྣ་ཚོགས་འཛིན་མཁན་གྱི་དེ་ཉིད་ཉིན་ལན་གསུམ་མཚན་ལེན་གསུམ་བརྩལ་བ་དང་གསུམ། བརྩལ་
བས་མ་རྙེད་པར་མིང་མེད་མཐའ་བྲལ་དུ་འདུག་པའི་དོན་ལ་མི་འདའ་བ་དང་བཞི་ལ་བསླབ་པོ། །བཅུ་གཅིག་པ་གཏང་ཐོབས་ཀྱི་ས་མཚམས་ལས། ཐོབ་པའི་

༄༅། །དུས་ནི་བླ་མ་ལ་མན་ངག་ཐོབ་པའི་དུས་ན་ཐོབ། །གཏོང་བའི་དུས་ནི། རང་བཞིན་མེད་པར་མ་རྟོག་པར་གཟུང་འཛིན་རང་ཀ་མའི་ཕྱིར་འབྲང་དུ་
འཆོར་བས། གཉེན་པོས་སླེབ་པ་གལ་ཆེའོ། །བཅུ་གཉིས་པ་ཉམས་ན་གསོ་ཐབས་ནི། སླར་གྱི་དོན་ལ་མ་ཡེངས་པར་བསླབ། དེ་ལྟར་བསླབ་པ་གཟུང་འཛིན་གྱི་མདུད་
པ་ཤུགས་ཀྱི་གྲོལ་ནས་འགྲོའོ། །གསུམ་པ་གསང་བ་ལྟར་སེམས་བསྐྱེད་བསླབ་པ་ལ་བཅུ་གཅིག་སྟེ། ངོ་བོ། །ངེས་ཚིག །དབྱེ་བ། འཇུག་པ་གང་ཟག་མཚན་ཉིད། 
བླང་བྱའི་ཡུལ། བླང་བའི་ཆོ་ག །བསླབ་པའི་དགོས་པ། སློབ་པའི་གཏན་ཚིག །མ་བསླབ་པའི་ཉེས་དམིག །བསྲུངས་བྱའི་ཆོས། གཏོང་ཐོབ་ཀྱི་ས་མཚམས་སོ། །
དང་པོ་ངོ་བོ་ནི། ཡེ་ནས་སེམས་བྱ་རྩལ་ལས་འདས་ཏེ་བསམ་བརྗོད་ཀྱི་མཐའ་དང་བྲལ་བ་སྐྱེ་མེད་ཀ་དག་ཏུ་ཤེས་པའོ། །གཉིས་པ་ངེས་ཚིག་ནི། དེ་ལྟ་བུའི་སེམས་ཉིད་
བསམ་བརྗོད་ལས་འདས་པས་རང་བཞིན་གྱི་ཐེག་པ་འགོ་མ་རྣམས་ལ་གསང་ངོ་། །གསུམ་པ་དབྱེ་ན་གཉིས་ཏེ། དག་པ་ཕྱོགས་གཅིག་བསྒོམ་ཡོད་དུ་འདོད་པ་དང་། རང་

བཞིན་ལྷུན་གྲུབ་སྒོམ་མེད་ཡེ་སངས་རྒྱས་པར་འདོད་པ་གཉིས་ཏེ། དེ་གཉིས་གང་དུ་ཡང་རྒྱ་མ་ཆད་པ་ཞིག་དགོས་སོ། །བཞི་པ་དེ་ལ་འཇུག་པ་གང་ཟག་གི་མཚན་ཉིད་
ནི༑ དབང་པོ་ཡང་རབ་བློ་དངོས་ཀྱི་ཆོས་ལ་ཡིད་དབྱུང་བ་ཞིག་དགོས་སོ། །ལྔ་པ་བླང་བའི་ཡུལ་ནི། ཆོས་སྐུ་ཐིག་ལེ་ཉག་གཅིག་གི་རྟོགས་པ་བྱ་བྲལ་ཀློང་ཆེན་གྱི་ངང་
ལ་གནས་པ་ཞིག་ལ་བླང་ངོ་། །དྲུག་པ་བླང་བའི་ཆོ་ག་ནི། རིག་པ་རྩལ་གྱི་དབང་བསྐུར་ཏེ། ལུས་ངག་ཡིད་གསུམ་གྱི་བྱ་བ་དགུ་ཕྲུགས་སུ་བཏང་ནས། སེམས་མ་
བཅོས་པར་བཞག་གོ། །རྒྱས་པར་དངོས་གཞིའི་སྐབས་སུ་གསལ་ལོ། །བདུན་པ་དེ་ལ་བསླབ་པའི་དགོས་པ་ནི། འཁོར་བ་མ་སྤང་རང་སར་གྲོལ་ནས། ཉོན་མོངས་
པ་ཡེ་ཤེས་སུ་ལྷུན་གྱིས་གྲུབ་སྟེ་ད་ལྟ་ཉིད་དུ་སངས་རྒྱས་པའི་ཡོན་ཏན་ཡོད་དོ། །བརྒྱད་པ་སློབ་པའི་གཏན་ཚིག་ནི། རྒྱ་ཆད་ཕྱོགས་ལྷུང་མེད་པའི་དོན་ལ་གནས་དགོས་
སོ༑ །དག་པ་མ་བསླབ་པའི་ཉེས་དམིག་ནི། གྲུབ་མཐའི་ཕྱོགས་སུ་ལྷུང་ནས་ཆོས་ཀྱིས་འཆིངས་བར་འགྱུར་རོ། །བཅུ་པ་བསྲུངས་བྱའི་ཆོས་ནི། ཐ་སྙད་ཙམ་དུ་རང་

༄༅། །རིག་པ་བྱང་ཆུབ་ཀྱི་སེམས་དེ་སྐྱེ་མེད་ཀ་དག་ཏུ་འདུག་པར་ལྟ་བ་དང་། དེ་ལ་ལྟ་བྱ་ལྟ་བྱེད་ལ་སོགས་གང་ཡང་མི་འདུག་པས་ཡེ་སངས་རྒྱས་པར་ལྟ་བ་
དང་༑ དེའི་ངང་ལས་འཛིན་རྟོག་ཅི་བྱུང་ཡང་སྟོང་གསལ་དུ་འདུག་པར་ཤེས་པ་དང་། ཕྱི་ཡུལ་གྱི་སྣང་བ་ཅི་ལྟར་སྣང་ཡང་། སྣང་དུས་ཉིད་ནའང་། ངོ་བོ་གང་དུ་ཡང་མ་
གྲུབ་པས་ཆོས་ཉིད་ཀྱི་རོལ་པར་ལས་མ་འདས་པར་ཤེས་པ་དང་། ཡུལ་སེམས་གཉིས་སུ་མེད་པས་ཆོས་ཉིད་བདེ་བ་ཆེན་པོ་སྤང་བླང་དགག་སྒྲུབ་དང་བྲལ་བར་སྤྱོད་པ་དང་། 
བྱེ་བྲག་ཏུ། ཉོན་མོངས་སྡུག་བསྔལ་ཐམས་ཅད་བྱང་ཆུབ་ཀྱི་ལམ་དམ་པར་སྤྱོད་པ་དང་། སེམས་ཅན་དུ་སྣང་བའི་དུས་ནའང་གང་ཡང་མ་གྲུབ་པར་འདུག་པས། འཁོར་
བ་སྤང་དུ་མེད་དེ་ཀ་དག་ཏུ་རྟོགས་པ་དང་། སྐུ་དང་ཡེ་ཤེས་སྣང་བ་ཐམས་ཅད་བློ་དངོས་ཀྱི་ཆོས་སུ་འདུག་པས། སངས་རྒྱས་སྒྲུབ་ཏུ་མེད་པར་ཤེས་པར་གྱིས་ཤིག །དཔལ་
ཀུན་ཏུ་བཟང་པོའི་གདུང་རྒྱུད་འཛིན་པར་འགྱུར་རོ། །བཅུ་གཅིག་གཏང་ཐོབ་ཀྱི་ས་མཚམས་ནི་མེད་དེ། ཡེ་ནས་དུས་གསུམ་དུ་འདུ་འབྲལ་མེད་པར་གནས་སོ། །ཞེས་ཨོ་

རྒྱན་ཆེན་པོས་གསུངས་སོ།། །།གསུམ་པ་རྒྱུ་བསོད་ནམས་ཀྱི་ཚོགས་ལ་བརྟེན་ནས་འབྲས་བུ་ཡེ་ཤེས་ཀྱི་ཚོགས་རྫོགས་པར་བྱེད་པ་མཎྜལ་གྱི་ཁྲིད་ལ་བཞི་སྟེ། 
མཎྜལ་མ་ཕུལ་བའི་སྐྱོན། ཕུལ་བའི་ཡོན་ཏན། ཇི་ལྟར་འབུལ་བའི་རིམ་པ། དུས་ཚིག་བསྟན་པའོ། །དང་པོ་མ་ཕུལ་བའི་སྐྱོན་ནི། ལུང་ལས་ཀྱང་། སྐྱེས་བུ་
གང་དག་བླ་མེད་ཐེག་ཆེན་བསྒྲུབས་འདོད་ཀྱང་། །བླ་མ་ལྷ་ལ་གུས་པས་མཎྜལ་མ་ཕུལ་ན། །འདོད་པའི་དོན་ཉིད་གཅིག་ཆར་འགྲུབ་པར་མི་འགྱུར་ཞིང་། །མཐར་ཐུག་
ཞིང་ཁམས་བསྒྲོད་པའི་དུས་འགྱང་ངོ་། །ཞེས་གསུངས་པས་གནས་སྐབས་སུ་འདོད་དོན་མི་འགྲུབ་ཅིང་མཐར་ཐུག་ཞིང་ཁམས་རྣམ་པར་དག་པ་བསྒྲོད་དཀའ་བ་དང་། 
གཞན་ཡང་རྒྱུ་བསོད་ནམས་ཀྱིས་ཚོགས་ལ་མ་བརྟེན་ན་འབྲས་བུ་ཡེ་ཤེས་ཀྱི་ཚོགས་མི་རྫོགས། དེ་མ་རྫོགས་ན་བདག་གཞན་གྱི་དོན་གཉིས་མི་འགྲུ་སྟེ། ཇི་སྐད་དུ། 
ཚོགས་གཉིས་ལམ་ལ་མ་བརྟེན་ན། །གང་ཡང་འགྲུབ་པར་མི་འགྱུར་རོ། །ཞེས་གསུངས་པས། ཐར་བ་དང་ཐམས་ཅད་མཁྱེན་པ་མྱུར་དུ་འགྲུབ་པར་འདོད་པའི་

༄༅། །སྐྱེས་བུ་གང་དང་གང་གི་དུས་དང་རྣམ་པ་ཐམས་ཅད་དུ་མཎྜལ་འབུལ་བ་ལ་བརྩོན་པ་ཤིན་ཏུ་གལ་ཆེ་བར་གསུངས་སོ། །གཉིས་པ་ཕུལ་བའི་ཡོན་
ཏན་ནི། ལུང་ལས་ཀྱང་། ཡོན་ཏན་རྒྱ་ཆེར་བསྐྱེད་བྱེད་པའི། །མཎྜལ་ཕུལ་བའི་དགེ་བ་གང་། །འཕགས་པས་ཀྱང་ནི་བརྗོད་མི་སྤོབ། །ཅེས་གསུངས་པས། སྐྱེས་བུ་
གང་དག་རྩོལ་བ་དང་ལྡན་པས། མཎྜལ་ཕུལ་བའི་ལྡན་འབྲས་ནི། གནས་སྐབས་སུ་ལོངས་སྤྱོད་ཕུན་སུམ་ཚོགས་པ་དང་ལྡན་ཞིང་། བླ་མ་ལ་མི་ཕྱེད་པའི་དད་པ་དང་། 
ཐེག་པ་ཆེན་པོའི་ཆོས་ལ་ངེས་ཤེས་ཁྱད་པར་ཅན་རྒྱུད་ལ་སྐྱེ། འགྲོ་བ་ཐ་དག་གི་ཡིད་དུ་འོང་ཞིང་ཀུན་གྱིས་བཀུར་བར་བྱེད། བསོད་ནམས་དཔག་ཏུ་མེད་པ་ཐོབ། ཏིང་ངེ་
འཛིན་དང་རྟོགས་པ་ཁྱད་པར་ཅན་རྒྱུད་ལ་སྐྱེ་བ་ལ་སོགས་པའི་ཡོན་ཏན་དཔག་ཏུ་མེད་དོ། །གསུམ་པ་ཅི་ལྟར་འབུལ་བའི་རིམ་པ་ལ་གསུམ་སྟེ། ཕྱི་ལྟར་འབུལ་བ། 
ནང་ལྟར་འབུལ་བ། གསང་བ་ལྟར་འབུལ་བའོ། །དང་པོ་ཕྱི་ལྟར་འབུལ་བ་ལ་གཉིས་ཏེ། སྒྲུབ་པའི་མཎྜལ་དང་། མཆོད་པའི་མཎྜལ་ལོ། །དང་པོ་ལ་གསུམ་སྟེ།

མཎྜལ་གྱི་རྒྱུ། ཚོམ་བུའི་རྒྱུ། བཤམས་ཤིང་བསྐྱེད་པའོ། །དང་པོ་མཎྜལ་གྱི་རྒྱུ་ནི། རབ་གསེར་དངུལ་ལ་སོགས་རིན་པོ་ཆེའི་མཎྜལ། འབྲིང་ལིའི་དུང་དཀར། 
ཐ་མ་ས་རྡོ་ཤིང་གསུམ་གང་འཛོམ་མོ། །དེ་ཡང་གས་ཆག་གྲུམ་པོ་སོགས་སྐྱོན་ཅན་མ་ཡིན་པའོ། །གཉིས་པ་ཚོམ་བུའི་རྒྱུ་ཡང་དེས་མཚོན་པར། རབ་རིན་པོ་ཆེ། 
འབྲིང་སྨན་འབྲུ། ཐ་མ་གང་འབྱོར་དངོས་པོ་དག་པའོ། །དེ་ཡང་འབྱོར་ན་རྩ་བ་གསུམ་ལ་སོ་སོར་རེ་རེའོ། །མ་འཛོམ་ན་གཅིག་ལ་བརྟེན་ནས་དཀྱིལ་འཁོར་གསུམ་པོ་
པོ་མདུང་བརྩེགས་སུ་བསྐྱེད་པར་བྱའོ། །གསུམ་པ་བཤམས་ཤིང་བསྐྱེད་པ་ལའང་གསུམ་སྟེ། དང་པོ་རྫས་བཤམས་པ། བར་དུ་དམ་ཚིག་པ་བསྐྱེད་པ། མཐར་ཡེ་
ཤེས་པ་སྤྱན་དྲངས་ཤིང་བསྟིམ་པའོ། །དང་པོ་བཤམས་པ་ནི། དབང་སྒྲུབ་ལ་སོགས་པའི་དུས་མཎྜལ་སྔར་བཤམས་པ་ཡོད་ན་དེ་ལ་བསྐྱེད་པས་ཆོག་ཅིང་། སྔར་
བཤམས་པ་མེད་ན། རྒྱུ་གང་འཛོམ་པའི་མཎྜལ་དེ་ཉིད་ལེགས་པར་ཕྱི་ཞིང་། དྲི་ཞིམ་པོ་དང་བདུད་རྩི་ལ་སོགས་པས་ཆག་ཆག་གདབ། སྐྱབས་འགྲོ་སེམས་བསྐྱེད་

༄༅། །བདུན་རྣམ་དག་རྣམས་རྒྱས་བསྡུས་སྐབས་དང་སྦྱར་ཞིང་། མཎྜལ་གསུམ་པོ་མདུན་དུ་བྱས་ལ། དང་པོ་བླ་མའི་མཎྜལ་གྱི་ཚོམ་བུ་བཀོད་པ་
ནི༑ བཛྲ་ཡཀྵ་ཧཱུྃ་གིས་བསང་། སྭཱ་བྷཱ་ཝས་སྦྱང་། ཨོཾ་རཏྣ་མཎྜལ་ཧཱུྃ་གིས། རྒྱུ་རིན་པོ་ཆེ་སྣ་ཚོགས་ལས་གྲུབ་པ་ཡངས་ཤིང་རྒྱ་ཆེ་བ། ཡུམ་ཀུན་ཏུ་བཟང་མོའི་
དགོངས་པ་ལྟར་ཁྱབས་པ། ཉེས་པའི་སྐྱོན་ཐམས་ཅད་དང་བྲལ་ཞིང་ལེགས་པའི་ཡོན་ཏན་ཕུན་སུམ་ཚོགས་པ་དང་ལྡན་པར་གྱུར་པའི་དབུས་སུ་ཚོམ་བུ་གཅིག་བཀོད། 
དེའི་ཕྱོགས་བཞི་མཚམས་བཞིར་བརྒྱད་བཀོད། དེའི་ཕྱི་རོལ་དུ་བཅུ་དྲུག་བཀོད། ཡི་དམ་གྱི་མཎྜལ་བསང་སྦྱང་དམིགས་པ་གོང་ལྟར་ལས། ཡི་དམ་གང་བྱེད་
པའི་ལྷའི་ཚོམ་བུ་སྟེ། དགོངས་འདུས་ལྟར་ན། དབུས་དང་ཕྱོགས་མཚམས་བརྒྱད་དུ་དགུ་བཀོད། མཁའ་འགྲོ་ལ་དབུས་དང་ཕྱོགས་བཞིར་ལྔའོ། །གཅིག་ལ་བསྡུ་
ན་ཚོམ་བུ་བླ་མའི་མཎྜལ་ལྟར་བཀོད། གཉིས་པ་བར་དུ་དམ་ཚིག་པ་བསྐྱེད་པ་ནི། བླ་མའི་མཎྜལ་དབུས་སུ་རྣམ་སྣང་། ཤར་དུ་མི་བསྐྱོད་པ། ལྷོར་རིན་འབྱུང་། 

ནུབ་ཏུ་སྣང་མཐའ། བྱང་དོན་འགྲུབ། སྐུ་མདོག་ཕྱག་མཚན་རྒྱན་ཆ་ལུགས་དང་ལྡན་པར་བསྐྱེད། གཙོ་བོའི་པང་དུ་ཡུལ་དབྱིངས་ཕྱུག་མ། མཚམས་ཀྱི་ཚོམ་བུར་
ཤར་ལྷོར་སངས་རྒྱས་སྤྱན། ལྷོ་ནུབ་ཏུ་མཱ་མ་ཀི། ནུབ་བྱང་དུ་གོས་དཀར་མོ། །བྱང་ཤར་དུ་དམ་ཚིག་སྒྲོལ་མ་རྣམས་བསྐྱེད་དོ། །དེའི་ཕྱི་རོལ་ཚོམ་བུ་བཅུ་དྲུག་ལ། ཤར་
ཕྱོགས་སུ་རྡོ་རྗེ་འཆང་། མཚ་སྐྱེས་རྡོ་རྗེ། རྩ་བའི་བླ་མ། འདྲེན་པའི་བླ་མའོ། །ལྷོ་ཕྱོགས་སུ་པདྨ་འབྱུང་གནས། བླ་ལྡན་མཆོག་སྲེད། ཉི་མ་འོད་ཟེར། སེང་གེ་སྒྲ་
སྒྲོགས་སོ། །ནུབ་ཏུ་པདྨ་སམྦྷ། པདྨ་རྒྱལ་པོ། ཤཱཀྱ་སིང་གེ །རྡོ་རྗེ་གྲོ་ལོད་དོ། །བྱང་དུ་དམ་ཚིག་དབང་གི་སློབ་དཔོན། མན་ངག་ལུང་གི་སློབ་དཔོན། ཤེས་རབ་རྒྱུད་ཀྱི་
སློབ་དཔོན། ཆག་ཉམས་སྐོང་བའི་སློབ་དཔོན་ནོ། །དེ་དག་རྣམས་དང་རིགས་ཀྱི་ཡབ་ལྔ་པོས་རྡོ་རྗེ་དྲིལ་བུ་ཐུགས་ཀར་བསྣོལ་བ། དར་དང་རིན་ཆེན་རུས་པས་བརྒྱན་པ། 
སྐུ་ཅུང་ཞིག་འགྱིང་བར་བསྐྱེད། གཞན་ཡང་ཕྱོགས་བཅུ་དུས་གསུམ་གྱིས་སངས་རྒྱས་བྱང་ཆུབ་སེམས་དཔའ་རྣམས་ཀྱི་མ་ཏིག་རྩར་ལ་བརྒྱུས་པ་ལྟར་བཞུགས་པར་བསྒོམ་

༄༅། །མོ༑ །ཡི་དམ་གྱི་མཎྜལ་ཚོམ་བུ་ནི། ལྷ་གང་ཡིན་བསྐྱེད་ཆོག་དང་། དགོངས་འདུས་ལྟར་ན། དབུས་སུ་པདྨ་བཛྲ། ཤར་བུདྡྷ་ཐོད་ཕྲེང་། ལྷོར་
མི་བསྐྱོད་རྡོ་རྗེ། ནུབ་ཏུ་པདྨ་དབང་ཆེན། བྱང་དུ་རིགས་འཛིན་ཐོད་རྩལ། ཤར་ལྷོར་གུ་རུ་དྲག་པོ། ལྷོ་ནུབ་ཏུ་སངས་རྒྱས་དཔའ་བོ། ནུབ་བྱང་དུ་རྟ་མགྲིན། བྱང་ཤར་དུ་ཕྱག་
རྡོར་རོ། །དེ་རྣམས་སོ་སོའི་ཡུམ་དང་བཅས་པ་སྐུ་མདོག་ཕྱག་མཚན་རྒྱན་ཆ་ལུགས་ཐམས་ཅད་མངོན་རྟོགས་ལྟར་བསྐྱེད་པ་ལས། ཡི་དམ་ཞི་ཁྲོ་རྒྱལ་བའི་དཀྱིལ་འཁོར་གྱི་ལྷ་
ཚོགས་དཔག་ཏུ་མེད་པས་བསྐོར་བ་སྤྲིན་དཔུང་ལྟར་བསྐྱེད་དོ། །མཁའ་འགྲོའི་མཎྜལ་ཚོམ་བུ་ལ། དབུས་སུ་སངས་རྒྱས་མཁའ་འགྲོ། ཤར་དུ་རྡོ་རྗེ་མཁའ་འགྲོ། ལྷོར་
རིན་ཆེན་མཁའ་འགྲོ། ནུབ་ཏུ་པདྨ་མཁའ་འགྲོ། བྱང་དུ་ལས་ཀྱི་མཁའ་འགྲོོ་རྣམས་རྒྱན་ཆ་ལུགས་སྤྱི་དང་འདྲ་བ་ལས་མ་མོ་མཁའ་འགྲོ་ཤུགས་འགྲོ་ཆོས་སྐྱོང་བསྲུངས་མ་རྣམས་
ཀྱི་ཁ་བ་འཚུབ་པ་བཞིན་བསྐོར་ནས་བཞུགས་པར་བསྐྱེད་དོ། །གསུམ་པ་ཐ་མར་ཡེ་ཤེས་པ་སྤྱན་དྲངས་ཤིང་བསྟིམ་པ་ནི། རྒྱས་པར་གཞན་ནས་འབྱུང་བ་ལྟར་ལས། འདིར་

ཡང་༑ བཛྲ་ས་མ་ཡཱ་ཛ་ཛཿ ཨོཾ་དུས་གསུམ་ཕྱོགས་བཅུའི་ཞིང་ན་བཞུགས་པ་ཡི། །རྩ་གསུམ་དཀྱིལ་འཁོར་ལྷ་ཚོགས་མ་ལུས་ཀུན། །ཁམས་གསུམ་འགྲོ་བ་རྣམས་ཀྱི་
དོན་སླད་དུ། །སྒོ་གསུམ་དད་པས་གནས་འདིར་སྤྱན་འདྲེན་ནོ། །སྐུ་གསུམ་ཞིང་དུ་འགྲོ་རྣམས་འགོད་སླད་དུ། །དལ་གསུམ་ཚོམ་བུའི་གདན་ལ་བཞུགས་སུ་གསོལ། །གུ་
རུ་དྷེ་ཝ་ཌཱཀྐི་ནི་སརྦ་བུདྡྷ་བོ་དྷི་སཏྭ་མཎྜལ་ལ་པདྨ་ཀཱ་མ་ཡེ་སྟྭཾ། ཞེས་སྤྱན་དྲངས་པས་དཀྱིལ་འཁོར་གསུམ་གྱི་ལྷ་ཐམས་ཅད་ཡེ་ཤེས་པའི་ཚུལ་དུ་བྱོན་ནས། མཎྜལ་དུ་བསྐྱེད་
པའི་དམ་ཚིག་པ་སོ་སོ་ལ་ཐིམ་པར་བསམ་མོ། །དེ་དག་མཆོད་ཡུལ་བསྒྲུབ་པའི་མཎྜལ་བསྐྱེད་པའོ། །གཉིས་པ་དེ་ལ་མཆོད་པའི་མཎྜལ་ལ་གཉིས་ཏེ། བཤམས་པ་
དང་༑ འབུལ་བའོ། །དང་པོ་བཤམས་པ་ནི། མཎྜལ་གྱི་རྒྱུ་གོང་ལྟར་ལས། འཛོམ་ན་གསུམ་ལ་སོ་སོར་བཀོད་པ་འབུལ་ལོ། །མ་འཛོམ་ན་གཅིག་ལ་ལན་གསུམ་སྦྱར་
ཏེ་འབུལ་ལོ། །དང་པོ་ལ་གསུམ་སྟེ། བླ་མ་ཆོས་སྐུའི་ཞིང་ཁམས་སུ་འབུལ་བའི་མཎྜལ། ཡི་དམ་ལོངས་སྐུའི་ཞིང་ཁམས་སུ་འབུལ་བའི་མཎྜལ། མཁའ་འགྲོ་སྤྲུལ་

༄༅། །སྐུའི་ཞིང་ཁམས་སུ་འབུལ་བའི་མཎྜལ་བཤམས་པའོ། །དང་པོ་བླ་མ་ཆོས་སྐུའི་མཎྜལ་བཤམས་པ་ནི། མཎྜལ་ལག་པ་གཡོན་དུ་བཟུང་། སྨན་གྱིས་
ཚོམ་བུ་གཡས་སུ་བཟུང་ལ། ལན་གསུམ་ཕྱིས་ཤིང་ཡི་གེ་བརྒྱ་པ་བཟླས་ཏེ། རང་གཞན་ཐམས་ཅད་ཀྱི་ཚེ་རབས་དཔག་ཏུ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་ཐམས་
ཅད་མཎྜལ་གྱི་རྔུལ་ཕྱིས་པ་ལྟར་བྱང་ཞིང་དག་པར་དམིགས། ༀ་སརྦ་དྷརྨ་སྭ་བྷ་ཝ་བི་ཤུདྡྷེ྅ཧཾ། ཞེས་པས། མཎྜལ་དེ་ཉིད་ཆོས་ཀྱི་དབྱིངས་ཀྱི་ཞིང་ཁམས་རབ་འབྱམས་རྒྱ་མཚོ་
བློའི་ཡུལ་ལས་འདས་ཤིང་ཚད་འབྱམས་པ་ནམ་མཁའི་མཐའ་ཀླས་པར་གྱུར་པའི་དབུས་སུ་ཚོམ་བུ་གཅིག་བཀོད་པ་དེ་ཉིད། ཀུན་ཏུ་བཟང་པོ་རྒྱན་གྱི་བུམ་པ་རྒྱུ་བདེ་བར་གཤེགས་
པའི་ཐུགས་རྗེའི་འོད་ཟེར་ལས་གྲུབ་པ། བཅུད་ཡེ་ཤེས་ཀྱི་བདུད་རྩིས་གང་ཞིང་། ཐུགས་རྗེའི་འོད་ཟེར་གྱི་ཕྲ་དུམས་སྤྲས་པ། རང་གི་མདུན་ནས་བཟུང་སྟེ། ཤར་དུ་ཚོམ་བུ་གཅིག་
བཀོད་ལ། རྣམ་པར་སྣང་མཛད་ཐུགས་རྗེའི་བཀོད་པའི་འཁོར་ལོ་རྩིབས་སྟོང་དང་ལྡན་པ། མུ་ཁྱུད་རིམ་པ་ལྔ་པ་འོད་ཀྱི་དྲ་བས་མཛེས་པ། ལྷོར་ཚོམ་བུ་གཅིག་བཀོད་ལ། ཤཱཀྱ་

ཐུབ་པ་ཡོན་ཏན་གྱི་བཀོད་པའི་ནོར་བུ་རིན་པོ་ཆེ། ཐུགས་རྗེ་ཡེ་ཤེས་ཀྱི་འོད་མེ་ལྟར་འབར་བ། ནུབ་ཏུ་ཚོམ་བུ་གཅིག་བཀོད་ལ། འོད་དཔག་མེད་གསུང་གི་བཀོད་པའི་པདྨོ། ཉོན་
མོངས་པའི་དྲི་མས་མ་གོས་ཤིང་། རང་འོད་ཀྱི་ཟིལ་པ་ཡེ་ཤེས་ཀྱི་བདུད་རྩི་འཕྲོ་བ། བྱང་དུ་ཚོམ་བུ་གཅིག་བཀོད་ལ། དོན་ཡོད་གྲུབ་པའི་ཕྲིན་ལས་ཀྱི་བཀོད་པའི་སྣ་ཚོགས་རྡོ་
རྗེ༑ ཉོན་མོངས་པ་ཐམས་ཅད་འཇོམས་པའི་འོད་ཟེར་རྡོ་རྗེའི་ཚ་ཚ་འཕྲོ་བ། དབུས་དང་ཤར་གྱི་མཚམས་སུ་ཚོམ་བུ་གཅིག་བཀོད་ལ། ཡུམ་ཀུན་ཏུ་བཟང་མོ་ཤེས་རབ་རང་བྱུང་
གི་བཀོད་པ་ཉི་མ། སྒྲ་གཅན་དང་བྲལ་བ་མ་རིག་མུན་པ་སེལ་བའི་འོད་འབར་བ། ནུབ་ཏུ་གཅིག་བཀོད་ལ། མི་བསྐྱོད་པ་ཐབས་མཁས་ཐུགས་རྗེའི་བཀོད་པ་ཟླ་བ། དཀར་
གསལ་རྨོངས་པའི་སྒྲིབ་གཡོགས་སེལ་བའི་འོད་གསལ་བ། གླིང་གི་བར་མཚམས་རྣམས་སུ་རེ་རེ་བཀོད་ལ། བདེ་གཤེགས་རྒྱལ་བ་མཆོད་པའི་ལྷ་མོ་བཞིས་འདོད་ཡོན་གྱི་ལོངས་
སྤྱོད་བཀོད་པ་བུམ་པ་བཟང་པོ། སྣ་ཚོགས་མཆོད་པའི་རྫས་ཀྱི་གང་བ་ལས་ཀྱང་བདེ་བ་ཆེན་པོས་མཛེས་པའི་འཕྲས་བརྒྱན་པ། དེའི་ཕྱི་རོལ་དུ་ཚོམ་བུ་བཅུ་དྲུག་བཀོད་ལ། བདེ་

༄༅། །བར་གཤེགས་པ་ཐམས་ཅད་ཀྱི་ཐུགས་རྗེའི་འོད་ཟེར་རྒྱན་གྱི་བཀོད་པ་ལས་བྱུང་བའི་མཆོད་པའི་ལྷ་མོ་བཅུ་དྲུག་མཛེས་ཤིང་ཡིད་དུ་འོང་བ་སྦྱིན་པ་ལོངས་སྤྱོད་
ཀྱི་རྒྱན་རྣམས་པ་མང་པོས་སྤྲས་ཤིང་། ལག་ན་མཆོད་རྫས་དུ་མ་མཆོད་དེ་གར་བྱེད་པ་ལ་སོགས་ཏེ། མཎྜལ་འདི་ཉིད་འཕགས་པ་ཀུན་ཏུ་བཟང་པོའི་མཆོད་སྤྲིན་རབ་འབྱམས་བསམ་
གྱིས་མི་ཁྱབས་པ་རྒྱན་ནམ་མཁའི་མཐའ་ཀླས་པས་ཡོངས་སུ་གང་བར་གྱུར། གཉིས་པ་འབུལ་བ་ནི། རྒྱས་པར་མཎྜལ་གྱི་ཆོ་ག་ཚུལ་བདུན་ལྟར་ལས། འདིར་བསྡུས་པ། ཨོཾ་
རྣམ་ཀུན་མཆོག་ལྡན་ཡེ་ཤེས་སྒྱུ་མའི་ཞིང་། །རྣམ་མཁྱེན་བླ་མ་སངས་རྒྱས་ཆོས་ཀྱི་སྐུ། །རྣམ་དག་དབྱིངས་ལས་མཆོད་སོགས་ལས་འདས་ཀྱང་། །རྣམ་མང་འགྲོ་བའི་ཚོགས་
གཉིས་རྫོགས་ཕྱིར་དུ། །རྣམ་འཕྲུལ་རབ་འབྱམས་ཀུན་བཟང་མཆོད་སྤྲིན་འདི། །རྣམ་གྲོལ་ཡེ་ཤེས་ངང་དུ་བཞེས་ནས་ཀྱང་། །རྣམ་པ་དུ་མའི་སེམས་ཅན་ཐམས་ཅད་ཀྱི། །
རྣམ་རྟོག་ཉོན་མོངས་གཅོང་ནད་ཞི་བར་མཛོད། །ཨོཾ་ཨཱཿཧཱུྃ། བཛྲ་གུ་རུ་པདྨ་བུདྡྷ་བོ་དྷི་སཏྭ་སརྦ་དྷརྨ་སྭ་བྷཱ་ཝ་ཨ་མྲྀ་ཏ་མཎྜལ་པཱུ་ཙ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་ཞེས་སོ། །

གཉིས་པ་ཡི་དམ་ལོངས་སྐུའི་ཞིང་ཁམས་སུ་འབུལ་བའི་མཎྜལ་ལ་གཉིས་ཏེ། བཤམས་པ་དང་། འབུལ་བའོ། །དང་པོ་ནི། མཎྜལ་ལག་པ་གཡོན་དུ་ཐོགས་ཤིང་། རིན་པོ་
ཆེའི་ཚོམ་བུ་གཡས་སུ་ཐོགས་ཤིང་། མཎྜལ་ཕྱི་ཞིང་ཡིག་བརྒྱ་བཟླས་ལ། རང་གཞན་ཐམས་ཅད་ཀྱི་ལུས་ངག་ཡིད་གསུམ་ལ་གནོད་ཅིང་འཚེ་བའི་ནད་གདོན་སྡིག་སྒྲིབ། མཐོ་
རིས་ཐར་པའི་གེགས་བྱེད་ཅིང་འཁོར་བ་ངན་སོང་གི་རྒྱ་སོགས་པའི་མི་མཐུན་པའི་ཕྱོགས་ངན་པ་ཐམས་ཅད་བྱང་ཞིང་དག་པར་བསམ་ལ། ཚོམ་བུ་ལྔ་དབུས་དང་ཕྱོགས་བཞིར་
བཀོད་ཅིང་། མཎྜལ་དེ་ཉིད་རྣམ་པར་སྣང་མཛད་གང་ཆེན་མཚོ་རྒྱན་གྱི་བཀོད་པའི་ཞིང་ཁམས། ཡངས་ཤིང་རྒྱ་ཆེ་བ། ལོངས་སྤྱོད་རྫོགས་པའི་ཞིང་ཕུང་པོ་ལས་མངོན་པར་
ལྷག་པར་གྱུར་པའི་དབུས་སུ། སྙིང་པ་མེ་ཏོག་གི་རྒྱན་གྱི་བཀོད་པའི་ཕོ་བྲང་ཆེན་པོ། །ཤར་དུ་ཀུན་ལ་ཁྱབ་པ་ཞེས་བྱ་བའི་རྒྱན་གྱི་བཀོད་པའི་ཕོ་བྲང་ཆེན་པོ། །ལྷོར་གཟི་བརྗིད་
དཔལ་གྱི་སྙིང་པོ་ཞེས་བྱ་བའི་རྒྱན་གྱིས་བཀོད་པའི་ཕོ་བྲང་ཆེན་པོ། །ནུབ་ཏུ་ནོར་བུ་སྣང་ཡངས་རྒྱ་མཚོ་ཞེས་བྱའི་རྒྱན་གྱི་བཀོད་པའི་ཕོ་བྲང་ཆེན་པོ། །བྱང་དུ་སྤོས་ཀྱི་རྒྱལ་མཚན་

༄༅། །ཞེས་བྱའི་རྒྱན་གྱི་བཀོད་པའི་ཕོ་བྲང་ཆེན་པོ། །ཡང་མཚམས་བཞིར་བཞི་བཀོད་ཅིང་། ཤར་ལྷོར་རྒྱན་གྱི་བཀོད་པའི་ཞིང་། ལྷོ་ནུབ་དྲིན་པོ་ཆེ་བརྩེགས་
པའི་ཞིང་། ནུབ་བྱང་པདྨ་བཀོད་པའི་ཞིང་། བྱང་ཤར་དུ་འོད་ཟེར་མཐའ་ཡས་རྒྱན་གྱི་བཀོད་པའི་ཞིང་། ཞིང་ཁམས་དེ་དག་རེ་རེ་ལའང་རླུང་གི་དཀྱིལ་འཁོར་རྡུལ་ཕྲན་སྙེད་ཀྱིས་
ཡོངས་སུ་བསྐོར། ལོངས་སྤྱོད་རྫོགས་སྐུའི་བཀོད་པ་དཔག་ཏུ་མེད་པས་ཡོངས་སུ་གང་བར་གྱུར། གཉིས་པ་འབུལ་བ་ནི། ཨཱཿརང་སྣང་རྣམ་དག་སྟུག་པོ་བཀོད་པའི་ཞིང་། །
རང་གསལ་ལོངས་སྐུ་ཡི་དམ་ཞི་ཁྲོའི་ཚོགས། །རང་བྱུང་སྤྲུལ་པའི་མཆོད་སྤྲིན་བསམ་མི་ཁྱབས། །རང་གྲོལ་མཉམ་ཉིད་ངང་དུ་བཞེས་ནས་ཀྱང་། །རང་གཞན་བསོད་ནམས་
དཔལ་འབྱོར་ཐོབ་པ་དང་། །རང་རིག་ཡེ་ཤེས་ཆེན་པོར་གྲོལ་མཛད་གསོལ། །ཨོཾ་ཨཱཿཧཱུྃ། དྷེ་ཝ་ཤིནྟ་ཀ་བཛྲ་མ་ཧཱ་ཀྲོ་དྷཱ་རཏྣ་མཎྜལ་ལ་པཱུ་ཙ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། གསུམ་
པ་མཁའ་འགྲོ་སྤྲུལ་སྐུའ་ཞིང་ཁམས་སུ་འབུལ་བའི་མཎྜལ་ལ་གཉིས་ཏེ། བཤམས་པ་དང་། འབུལ་བའོ། །དང་པ་ནི། མཎྜལ་ཕྱི་ཞིང་ཡིག་བརྒྱ་དང་བཅས་པས་རང་གཞན་

ཐམས་ཅད་ཀྱི་ཚེ་སྲོག་ལ་བར་དུ་གཅོད་པའི་གནོད་བྱེད་ཐམས་ཅད་མཎྜལ་གྱི་རྡུལ་ཕྱིས་པ་ལྟར་དག་པར་བསམ་ལ། འབྲུའི་ཚོམ་བུ་བདུན་ནམ། བཅོ་ལྔ་བཀོད་ཅིང་མཎྜལ་དེ་ཉིད་
ཤཱཀྱ་ཐུབ་པ་ཐུགས་རྗེའི་རྒྱན་གྱི་བཀོད་པ། སྤྲུལ་སྐུའི་ཞིང་ཁམས་ཡངས་ཤིང་རྒྱ་ཆེ་བ། འབྱུང་བ་རླུང་གིས་བཏེགས་པའི་དབང་ཆེན་གསེར་གྱིས་གཞི་ཀུན་ཏུ་མཉམ་པར་གདལ་
ཞིང་འོད་འབར་བ། ལག་མཐིལ་ལྟར་མཉམ་ཞིང་མེ་ལོང་གི་ངོས་ལྟར་གསལ་བའི་སྟེང་དུ། སྤོས་ཀྱི་རྫིང་བུ་འཁྱིལ་བར་གྱུར་པའི་དབུས་སུ། རིའི་རྒྱལ་པོ་རི་རབ། ཤར་ལུས་
འཕགས་ཀྱི་གླིང་དང་། དེའི་གཡས་གཡོན་དུ་ལུས་དང་ལུས་འཕགས་སོ། །ལྷོར་ཛམྦུའི་གླིང་། གཡས་གཡོན་དུ་རྔ་ཡབ་དང་རྔ་ཡབ་གཞན། ནུབ་ཏུ་བ་གླང་སྤྱོད་ཀྱི་གླིང་། 
གཡས་གཡོན་དུ་གཡོག་ལྡན་དང་ལམ་མཆོག་འགྲོ། བྱང་དུ་སྒྲ་མི་སྙན་གྱི་གླིང་། གཡས་གཡོན་དུ་སྒྲ་མི་སྙན་དང་སྒྲ་མི་སྙན་གྱི་ཟླ། ཤར་དུ་ཉི་མ། ནུབ་ཏུ་ཟླ་བ། དེ་
རྣམས་ཐམས་ཅད་ལ་ཡང་ལྷ་དང་མིའི་དཔལ་འབྱོར་ལས་བྱུང་བའི་འདོད་ཡོན་གྱི་ལོངས་སྤྱོད་དཔག་ཏུ་མེད་པས་མཛེས་པར་གྱུར། གཉིས་པ་འབུལ་བ་ནི། ཧཱུྃ། ཚད་མེད་

༄༅། །ཐུགས་རྗེས་མི་མཇེད་སྤྲུལ་པའི་ཞིང་། །མཉམ་མེད་ཐུབ་དབང་སྲས་བཅས་འགྲོ་བའི་གཙོ། །ཐོག་མེད་ཕྲིན་ལས་བསྒྲུབ་པ་མཁའ་འགྲོའི་ཚོགས། །དཔག་
མེད་ལོངས་སྤྱོད་འདོད་ཡོན་མཆོད་སྤྲིན་འདི། །འཛིན་མེད་ཐུགས་རྗེའི་ངང་དུ་བཞེས་ནས་ཀྱང་། །བླ་མེད་བྱང་ཆུབ་གོ་འཕོངས་ཐོབ་པར་མཛོད། །ཨོཾ་ཨཱཿཧཱུྃ་བྷ་ག་ཝ་ཏི་སརྦ་ཌཱཀྐི་ 
ནི་དྷརྨ་རཀྵ་བྷུ་པ་མཎྜལ་པཱུ་ཙ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུཾ། དེ་ནས་གསོལ་འདེབས་དང་སྨོན་ལམ་གང་ཤེས་བྱའོ། །གཉིས་པ་ནང་ལྟར་མཎྜལ་འབུལ་བ་ནི་གཉིས་ཏེ། 
ཡུལ་སྒྲུབ་པའི་མཎྜལ་བསྐྱེད་པ་དང་། མཆོད་པའི་མཎྜལ་འབུལ་བའོ། །དང་པོ་ནི། རང་གི་ལུས་ཕུང་པོ་ཁམས་སྐྱེ་མཆེད་འདི། སྒྲུབ་པའི་མཎྜལ་དུ་ཡེ་ནས་གྲུབ་པ་སྟེ།
ལྷ་ཡང་ཡེ་ནས་གཉིས་སུ་མེད་པར་བཞུགས་པ་སྟེ། གསང་སྙིང་ལས། ཨེ་མའོ། །རྡོ་རྗེ་ཕུང་པོའི་ཡན་ལག་ནི། །རྫོགས་པའི་སངས་རྒྱས་ལྔ་རུ་གྲགས། །སྐྱེ་མཆེད་ཁམས་
རྣམས་མང་པོ་ཀུན། །བྱང་ཆུབ་སེམས་དཔའི་དཀྱིལ་འཁོར་ཉིད། །ཅེས་པ་དང་། ཕྲ་བཀོད་ལས་ཀྱང་། སྙིང་ནང་ཡབ་ཡུམ་ཞི་བའི་ཚུལ། །དུང་ཁང་ཁྲོ་བོའི་ཚུལ་དུ་གནས། །

ཞེས་པས། གཞན་ཡང་མགྲིན་པར་རིགས་འཛིན་བླ་མའི་ལྷ་ཚོགས། རྩ་ཁམས་བ་སྤུའི་བུ་ག་རྣམས་སུ་དཔའ་བོ་མཁའ་འགྲོ་བསམ་གྱིས་མི་ཁྱབ་པར་བཞུགས་པར་
གསུངས་པས། གསལ་གདབ་པ་ཙམ་གྱིས་གཞན་བསྐྱེད་བསྟིམ་མི་དགོས་སོ། །གཉིས་པ་མཆོད་པའི་མཎྜལ་འབུལ་བ་ནི། དེ་ཡང་རང་ལུས་ཕུང་ཁམས་སྐྱེ་མཆེད་འདི་
ཕྱི་སྣོད་ཀྱི་འཇིགས་རྟེན་གླིང་བཞི་རྒྱན་གྱུར་ལ་སོགས་དང་སྦྱར་ན། དེའང་ལྤགས་པ་ནི་དབང་ཆེན་གསེར་གྱི་ས་གཞི། སྒལ་ཚིགས་མཐའི་ལྕགས་རིའི་འཁོར་ཡུག །མགོ་
དབུས་ཀྱི་རི་བོ་མཆོག་རབ། ལག་པ་གཡས་ཤར་ལུས་འཕགས་པོ། །གཡོན་ལྷོ་ཛམྦུའི་གླིང་། རྐང་པ་གཡས་ནུབ་བ་གླང་སྤྱོད། གཡོན་བྱང་སྒྲ་མི་སྙན། མིག་གཉིས་
ཉི་མ་དང་ཟླ་བ། ཉིན་ལག་གླིང་ཕྲན་དང་གླིང་གཡོག །རྩིབས་མ་གསེར་གྱི་རི་བདུན། རྒྱུ་མ་རོལ་པའི་མཚོ་བདུན། གློ་བ་དཔག་བསམ་གྱི་ཤིང་། སྙིང་གཏེར་ཆེན་པོའི་
བུམ་པ། མཁལ་མ་འདོད་འཛོའི་བ། མཆིན་པ་མ་རྨོས་པའི་ལོ་ཐོག །ཀླད་པ་ལྷའི་བདུད་རྩི། སྐྲ་དང་སྨིན་མ་ཙནྡན་གྱི་ནགས་ཚལ། བ་སྤུ་གུར་གུམ་གྱི་སྤང་རི། །

༄༅། །དབང་པོ་ལྔ་འདོད་ཡོན་གྱི་ལྷ་མོར་དམིགས་ནས་འབུལ་བ་སྟེ། ཨོ་རྒྱན་ཆེན་པོའི་ཆོས་སྤྱོད་ལས། རང་ལུས་རྩ་ཁམས་དག་པའི་གཞལ་ཡས་སུ། །
དབང་པོ་རྣམ་ལྔ་བཀྲག་དང་མདངས་ཀྱིས་བརྒྱན། །ཁམས་དང་སྐྱེ་མཆེད་ཡོངས་སུ་དག་པ་འདི། །བླ་མ་དཀོན་མཆོག་ལོངས་སྐུའི་ཞིང་དུ་འབུལ། །ཞེས་གསུངས་པ་ལྟར་
འབུལ་ལོ། །གསུམ་པ་གསང་བ་ལྟར་མཎྜལ་འབུལ་བ་ནི། བསྒྲུབས་པ་དང་། མཆོད་པ་གཉིས་ལས། དང་པོ་ནི། སེམས་ཉིད་གདོད་ནས་སྤྲོས་པའི་མཐའ་དང་བྲལ་བ་
འདི་ལ། མཎྜལ་ལ་སོགས་ཕྱི་ནང་སྣོད་བཅུད་འཁོར་འདས་ཀྱི་ཆོས་ཐམས་ཅད་ཡེ་ནས་རྫོགས་པ་སྟེ། བང་མཛོད་ལས། ཆོས་ཉིད་བྱང་ཆུབ་སེམས་ཉིད་ན། །རང་རིག་ཡེ་
ཤེས་འཁོར་གྱིས་བསྐོར། །རྡོ་རྗེར་རང་འཁྲུལ་དཀྱིལ་འཁོར་ཡིན། །ཀུན་གཞི་དཔལ་གྱི་མཎྜལ་ལ། །རྣམ་ཤེས་སྲིད་པའི་ཐིག་ཆེན་བརྒྱད། །ཅེས་དང་། ཀུན་བྱེད་ལས། 
ཀྱེ་དཀྱིལ་ནི་མ་ནོར་དོན་གྱི་སྙིང་པོ་ལ། །འཁོར་ནི་འཁོར་འདས་བདེ་ཆེན་རྫོགས་པར་ལྡན། །དེ་ནི་དཀྱིལ་འཁོར་སྙིང་པོ་ཀུན་གྱི་རྩ། །དཀྱིལ་འཁོར་མ་ལུས་འདི་ལ་

འདུས་པར་རྟོགས། །ཞེས་སོ། །གཉིས་པ་འབུལ་བ་ནི། དེའང་ཀུན་རྫོབ་དང་སྦྱར་ན། སེམས་ཉིད་སྤྲོས་པ་དང་བྲལ་བའི་གནས་ལུགས་དེ། དབང་ཆེན་གསེར་གྱི་
ས་གཞི། དེའི་ངོ་བོ་ལ་རྒྱ་ཆད་ཕྱོགས་ལྷུང་མེད་པར་གནས་པ་མཐའི་ལྕགས་རི་མུ་ཁྱུད། ཡེ་ཤེས་ལྔ་ནི། དབུས་ཀྱི་རི་རྒྱལ་ལྷུན་པོ་དང་། གླིང་བཞི། ཚོགས་བརྒྱད་ཀྱི་
ཤེས་པ་འགག་མེད་དུ་གསལ་བ་ནི། གླིང་ཕྲན་བརྒྱད། ཚོགས་དྲུག་གི་སྤྱོད་ཡུལ་དུ་འདོད་ཡོན་རྣམ་ལྔ་ལ་སོགས་སྣང་ཞིང་སྲིད་པའི་མཆོད་རྫས་སྣ་ཚོགས་པ་སྟེ། དེ་རྣམས་
རིག་སྟོང་གི་རྣམ་པར་ཡེ་ནས་གནས་པས། མངོན་སུམ་དུ་རྟོགས་པ་ཤེས་རབ་ཉི་མ། དེའི་རྩལ་མ་རྟོགས་པའི་སེམས་ཅན་ལ་སྙིང་རྗེ་སྐྱེ་བ་ཐབས་ཟླ་བ། མདོར་ན་སྣང་
སྲིད་གཉིས་བསྡུས་ཀྱི་ཆོས་ཐམས་ཅད་སེམས་ཉིད་སྟོང་པའི་རང་རྩལ་ལས་རྫོགས་པས་དེ་ལྟར་རྟོགས་ན་དོན་དམ་པའི་མཎྜལ་ཏེ། མཆོད་ཡུལ་མཆོད་མཁན་མཆོད་པ་
ཐམས་ཅད་ལས་འདས་པའོ། །འབུལ་ཚིག་ནི། ཆོས་སྤྱོད་ལས། སེམས་ཉིད་ཆོས་སྐུ་དག་པའི་གཞལ་ཡས་སུ། །སྤྲོས་མེད་སྟོང་གསལ་འཛིན་མེད་ངང་དུ་

༄༅། །གནས༑ །གདོད་ནས་དག་པའི་སྤྲོས་བྲལ་གཉུག་མ་འདི། །བླ་མ་དཀོན་མཆོག་ཆོས་སྐུའི་ཞིང་དུ་འབུལ། །ཞེས་པ་ལྟར་རོ། །བཞི་པ་མཎྜལ་
འབུལ་བའི་དུས་ལ་གསུམ་སྟེ། ལུང་ལས། ལྷ་དང་བླ་མ་ནམ་དྲན་དུས་ཉིད་དུ། །ཚོགས་པ་རྒྱ་མཚོའི་དབུས་དང་ཆོས་སྤེལ་ཚེ། །ཆོས་སྤྱོད་ཀུན་གྱི་གཙོ་བོར་མཎྜལ་
འབུལ༑ །ཞེས་གསུངས་པས། དང་པོ་ནི། དཔལ་ལྡན་བླ་མ་དམ་པ་ལ་སོགས་པས་ཕྱི་ནང་གི་ཆོས་གསུངས་པའི་དུས་དང་། གཉིས་པ་ནི། ཆོས་སྤྱོད་ཀུན་ཀྱི་ཚེ་ནང་
ནུབ་དུས་གསུམ་ལ་སོགས་པའམ། ཚོ་གའི་རིགས་གང་བྱེད་ཀྱི་ཐོག་མར་འབུལ། གསུམ་པ་ནི། ཡི་དམ་གྱི་ལྷ་དང་། བླ་མ་དཀོན་མཆོག་རྡོ་རྗེ་སློབ་དཔོན་མཆེད་དང་
ལྕམ་ནམ་དྲན་པའི་ཚེ་དང་སྐུ་གསུང་ཐུགས་རྟེན་བཞུགས་པའི་གནས་དང་། དབང་ཆོས་ཟབ་མོ་ཞུ་དུས་ལ་སོགས་དྲན་པ་དང་། དེ་རྣམས་ཀྱི་གླེང་མོ་བྱེད་པའི་ཚེ། མོས་
གུས་དྲག་པོས་མཎྜལ་དངོས་སུ་འབྱོར་རམ། མ་འབྱོར་ཀྱང་ཡིད་ཀྱིས་སྤྲུལ་ནས་འབུལ་ཞིང་། གསོལ་འདེབས་སྨོན་ལམ་དང་བཅས་པ་བྱའོ། །ཁྱད་པར་ཁྲིད་ཀྱི་

དུས་སུ་ནི་ཉིན་མཚན་དུས་དྲུག་ཏུ་འབུལ་བར་བྱའོ། །དེ་ལྟར་ཕུལ་བའི་དགོས་ཆེད་ལ་གཉིས་ཏེ། གནས་སྐབས་སུ་ཅི་བསམ་པའི་དོན་ཐམས་ཅད་འགྲུབ། བསྐལ་
པར་བསགས་པའི་སྡིག་སྒྲིབ་ཉེས་ལྟུང་ཐམས་ཅད་བྱང་ཞིང་དག །སྨོན་ལམ་ཅི་ལྟར་བཏབ་པ་བཞིན་དུ་འགྲུབ། གཞན་ཡང་བསོད་ནམས་ཀྱི་ཕུང་པོ་ནི། བསྐལ་པ་
དཔག་ཏུ་མེད་པར་བདེ་བར་གཤེགས་པ་རྣམས་ལ་ཕྱི་ནང་གི་མཆོད་གསོལ་རྒྱ་ཆེན་པོ་བྱས་པ་བས་ལྷག་པའི་བསོད་ནམས་ཀྱི་དཔལ་འབྱོར་ཐོབ་པ་དང་། ཆོས་སྤྱོད་གཞན་
ཐམས་ཅད་ཕྱོགས་གཅིག་ཏུ་དྲིལ་བའི་བསོད་ནམས་ལས། མཎྜལ་ཕུལ་བའི་བསོད་ནམས་ཁྱད་པར་ཆེ་ཞིང་། ཏིང་ངེ་འཛིན་དང་རྟོགས་པ་ཁྱད་པར་ཅན་རྒྱུད་ལ་སྐྱེའོ། །
མཐར་ཐུག་ནི། རང་ཇི་ལྟར་འདོད་པའི་ལོངས་སྤྱོད་དང་། དཔལ་འབྱོར་འཐོབ་ཅིང་ཞིང་ཁམས་བསྒྲོད་པར་བདེ་བར་གཤེགས་པ་ཐམས་ཅད་དགོངས་པར་འགྱུར་བ་ལ་སོགས་
པའི་བསོད་ནམས་ཀྱི་ཕུང་པོ་གང་གིས་ཀྱང་དཔག་པར་མི་ནུས་སོ། །མཎྜལ་གྱི་ཕན་ཡོན་བསྟན་པའི་མདོ་ལས། ཆུ་གཙང་ལྕི་བ་སྦྱིན་པ་སྟེ། །ཡང་དག་བྱུག་པ་ཚུལ་

༄༅། །ཁྲིམས་ཡིན། །དྲག་སྤྲུལ་ཕྲ་སེལ་བཟོད་པ་སྟེ། །བརྩོན་འགྲུས་བྱ་བ་བྱེད་པ་བརྩོན། །བསམ་གཏན་དེས་སེམས་གཅིག་ཏུ་བྱེད། །རི་མོ་ལེགས་
འབར་ཤེས་རབ་སྟེ། །ཕ་རོལ་ཕྱིན་དྲུག་འདི་རྣམས་ཉིད། །ཐུབ་པའི་མཎྜལ་བྱས་པས་འཐོབ། །བདེར་གཤེགས་ཕོ་བྲང་དམ་པ་འདིར། །ལུས་ཀྱི་ལས་རྣམས་བྱས་པ་ནི། །
གསེར་གྱི་ཁ་དོག་དང་ལྡན་ཞིང་། །ནད་ཀུན་ལེས་ནི་གྲོལ་བ་དང་། །ཟླ་བ་ལྟར་གསལ་ཡིད་འོང་པའི། །ལྷ་མིའི་ཁྱད་པར་འཕགས་པ་དང་། །ནོར་དང་གསེར་ནི་ཕུན་ཚོགས་
པས༑ །རྒྱལ་པོའི་རིགས་སུ་སྐྱེ་བར་འགྱུར། །ཞེས་གསུངས་པའི་ཕྱིར་དེ་ལྟར་མཎྜལ་ལ་བརྩོན་པར་བྱའོ།། ༈ །།བཞི་པ་སྣོད་ཀྱི་སྡིག་སྒྲིབ་དག་པར་བྱེད་པ་
རྡོར་སེམས་བསྒོམ་བཟླས་ཀྱི་ཁྲིད་ལ་གསུམ་སྟེ། སྦྱང་གཞི། སྦྱོང་བྱེད། སྦྱངས་ཚུལ་དང་གསུམ་ལས། ཞི་བ་ལྷའི་ཞལ་ནས། སྦྱང་བྱ་སྡིག་པའི་སྒོ་དྲུག་སྟེ། །སྦྱོང་
བྱེད་གཉེན་པོ་སྟོབས་བཞིའི་སྦྱོང་། །སྦྱངས་ཚུལ་སྦྱོར་དངོས་རྗེས་གསུམ་གྱི། །རང་བཞིན་དག་པའང་སྔོན་དུ་འགྲོ། །ཞེས་པས། དང་པོ་སྦྱང་བྱ་ནི། སྒ་དྲུག་ཏུ་གསུངས་

ཀྱང་༑ བསྡུ་ན་ཚེ་རབས་ཐམས་ཅད་དུ་ཉོན་མོངས་པ་དུག་གསུམ་གྱི་དབང་གིས་བསགས་པའི་ལུས་ངག་ཡིད་གསུམ་གྱི་སྡིག་པ་མི་དགེ་བ་ཐམས་ཅད་དོ། །དུས་ཀྱི་སྒོ་ཚེ་ཐོག་མ་མེད་པ་
ནས་བསགས་པའི་སྡིག་པ་དང་། འགྲིམ་པའི་སྒོ་ལུས་ངག་ཡིད་གསུམ་གྱི་སྒོ་ནས། ཀུན་བསླང་གི་སྒོ་དུག་གསུམ་གང་རུང་གིས། ངོ་བོའི་སྒོ་མི་དགེ་བཅུ། བཅས་པའི་སྒོ་སྡོམ་པ་གསུམ་གྱི་ཞིག་རལ། ཡུལ་གྱི་སྒོ་དཀོན་མཆོག་
གསུམ་ལ་དད་པ་ལ་ལོག་པའི་སྡིག་པའོ། །དུག་ལྔ་སེར་སྣ་དང་དྲུག་ཏུ་ཤིང་རྟ་ལས་གསུངས་སོ། །གཉིས་པ་སྦྱོང་བྱེད་ནི་སྟོབས་བཞིའི་སྦྱོང་བ་སྟེ། དེ་ཡང་མ་སྦྱོང་ན་སྡིག་སྒྲིབ་མི་དག །སྡིག་སྒྲིབ་
མ་དག་ན། ཡེ་ཤེས་མི་འཆར་རོ། །དཔེར་ན་ཆོས་བྱེད་པ་ལ། ཚོས་བཞི་བཀྲུ་བ་བཞིན་ནོ། །དེ་ལ་སྟོབས་བཞི་ནི། ཆོས་བཞི་བསྟན་པའི་མདོ་ལས། བྱམས་པ། བྱང་ཆུབ་སེམས་
དཔའ་སེམས་དཔའ་ཆེན་པོ་ཆོས་བཞི་དང་ལྡན་ན། སྡིག་པ་བྱས་ཤིང་བསགས་པ་ཐམས་ཅད་ཟིལ་གྱིས་གནོན་པར་འགྱུར་རོ། །བཞི་གང་ཞེ་ན། འདི་ལྟ་སྟེ། རྣམ་པར་སུན་འབྱིན་
པ་ཀུན་ཏུ་སྤྱོད་པ་ཀུན་ཏུ་སྤྱོད་པ་དང་། གཉེན་པོ་ཀུན་ཏུ་སྤྱོད་པ་དང་། ཉེས་པ་ལས་བཟློག་པའི་སྟོབས་དང་རྟེན་གྱི་གྱི་སྟོབས་སོ། །ཞེས་གསུངས་པས། དེ་ལ་རྣམ་པར་སུན་ 

༄༅། །འབྱིན་པ་ཀུན་ཏུ་སྤྱོད་པའི་སྟོབས་ནི། སྔར་བྱས་ཀྱི་སྡིག་པ་ལ་འགྱོད་པ་དྲག་པོ་སྐྱེས་ནས་ཡུལ་གྱི་སྤྱན་སྔར་མཐོལ་བཤགས་བྱེད་པའོ། །དེའང་འགྱོད་པ་
སྐྱེ་ལུགས་ལ་རྣམ་པ་གསུམ་སྟེ། བདག་གིས་བྱས་པའི་སྡིག་པ་དེ། དགྲ་འདུལ་གཉེན་སྐྱོང་ནོར་རྫས་ལ་སོགས་པའི་ཆེད་དུ་བྱས་ཀྱང་རང་འཆི་བའི་ཚེ་གང་གིས་ཡང་མི་ཕན་པར་དེ་
རྣམས་ཤུལ་དུ་ལུས་ནས། རང་གཅིག་པུར་ལས་ངན་རྣམས་དང་འགྲོགས་ནས་སྡུག་བསྔལ་བས། དེས་ན་སྡིག་པ་བསགས་པ་ལ་དོན་མེད་པར་བརྟགས་ནས་འགྱོད་པ་སྐྱེའོ། །
དེ་ཡང་སྡིག་པའི་འབྲས་བུ་དེས་འཆི་ཁའི་ཚེ་འཇིགས། འཆི་བའི་དུས་སུ་འཇིགས། འཆི་བའི་འོག་ཏུ་འཇིགས་པས་འཇིགས་པར་བརྟགས་ལ་འགྱོད་པ་སྐྱེའོ། །སྡིག་པ་དེ་ཡང་
མྱུར་དུ་བཤགས་དགོས་ཏེ། སྡིག་པ་མ་བྱང་བའི་འོག་ཏུ་བདག་འཆི་དགོས་ཡོད་པས། མྱུར་དུ་བྲལ་དགོས་པར་བརྟགས་ལ་འགྱོད་པ་སྐྱེའོ། །དེ་ལྟར་གསུམ་གྱི་འགྱོད་པ་སྐྱེས་ནས་
ཡུལ་ཁྱད་པར་ཅན་དང་ཕལ་པོ་ཆེའི་སྤྱན་སྔར་བཤགས་པས་སྡིག་པ་དག་སྟེ། སྔོན་མི་གདུང་བ་སོར་མོའི་ཕྲེང་བ་ཅན་ཞེས་བྱ་བ་མི་དགུ་བརྒྱ་དགུ་བཅུ་རྩ་དགུ་བསད་པ་གཅིག་གི་

རྣམ་པར་སུན་འབྱིན་པའི་སྟོབས་ཉམས་སུ་བླང་པས། སྡིག་པ་བྱས་ནས་དགྲ་བཅོམ་པའི་འབྲས་བུ་ཐོབ་པོ། །གཉིས་པ་གཉེན་པོ་ཀུན་ཏུ་སྤྱོད་པའི་སྟོབས་ནི། དགེ་བ་སྤྱོད་པ་
ནི༑ དེ་ཡང་དེ་བཞིན་གཤེགས་པའི་མཛོད་ལས་ནི། སྟོང་ཉིད་བསྒོམ་པས་སྡིག་པ་བྱང་བར་གསུངས། རྡོ་རྗེ་གཅོད་པ་ལས་ནི། མདོ་སྡེ་ཟབ་མོ་བཏོན་པས་སྡིག་པ་བྱང་བར་
གསུངས༑ དཔུང་བཟང་གིས་ཞུས་པའི་མདོ་ལས་ནི། གསང་སྔགས་ཀྱི་བཟླས་པ་བྱས་ན་སྡིག་པ་བྱང་བར་གསུངས། མེ་ཏོག་བརྩེགས་པའི་གཟུངས་ལས་ནི། དེ་བཞིན་
གཤེགས་པའི་མཆོད་རྟེན་ལ་མཆོད་པ་བྱས་ན་སྡིག་པ་བྱང་བར་གསུངས། དེ་བཞིན་གཤེགས་པའི་སྐུ་གཟུགས་ཀྱི་ལེའུ་ལས་ནི། སྐུ་གཟུགས་བཞེངས་ན་སྡིག་པ་བྱང་བར་
གསུངས༑ གཞན་ཡང་། ཆོས་ཉན་པ་དང་། ཀློག་པ་དང་། བྲི་བ་ལ་སོགས་པ་དགེ་བའི་ལས་གང་མོས་བྱེད་པ་སྟེ། དེ་དག་གིས་སྡིག་པ་བྱང་བར་གསུངས་སོ། །ལུང་
རྣམ་འབྱེད་ལས། གང་ཞིག་སྡིག་པའི་ལས་བྱས་པས། །དགེ་བ་ཡི་ནི་འགོག་བྱེད་དེ། །ཉི་ཟླ་སྤྲིན་ལས་བྱུང་བ་བཞིན། །འཇིག་རྟེན་འདི་དེར་སྣང་བར་འགྱུར། །ཞེས་

༄༅། །གསུངས་སོ། །ད་རེས་འདིར་ནི་དཔལ་རྡོ་རྗེ་སེམས་དཔའི་བསྒོམས་བཟླས་བྱ་བར་གསུངས་ཏེ། སྐུ་གསུང་ཐུགས་ཀྱི་སྙིང་པོ་བསྟན་པའི་རྒྱུད་ལས། 
སངས་རྒྱས་མ་ལུས་ཐམས་ཅད་ཀྱི། །རེ་རེའི་བསྐྱེད་རྫོགས་གྲངས་ལས་འདས། །མ་ལུས་ཀུན་བསྒྲུབས་འདི་ལྟར་བྱ། །ཧཱུཾ་ལས་བླ་མ་རྡོ་རྗེ་སེམས། །ཞེས་གསུངས་པས། 
སངས་རྒྱས་ཐམས་ཅད་ཀྱི་ཐུགས་ཀྱི་བདག་ཉིད་དཔལ་རྡོ་རྗེ་སེམས་དཔའ་སྤྱི་བོར་བསྒོམས་ཤིང་ཡི་གེ་བརྒྱ་པ་ཅི་ནུས་སུ་འབད་པར་བྱ་བ་ནི། བསྐྱེད་རིམ་བསྒོམས་ལུགས་སོགས་
བླ་མའི་ཞལ་ཤེས་ལྟར་ལས། ངག་འདོན་ལོགས་སུ་བཀོལ་བ་ལྟར་བྱའོ། །དེའང་རྡོ་རྗེ་སེམས་དཔའ་ནི་རིགས་ཐམས་ཅད་ཀྱི་གཙོ་བོ་ཡིན་པར་སྒྱུ་འཕྲུལ་ལས་གསུངས་ཤིང་། 
ཡི་གེ་བརྒྱ་པ་ནི། སའི་སྙིང་པོ་འཁོར་ལོ་བཅུ་པའི་མདོ་ལས། ཡི་གེ་བརྒྱ་པ་སངས་རྒྱས་ཀུན་གྱི་སྙིང་པོར་གསུངས། དགོངས་པ་རང་གྲོལ་ལས། དམ་པ་རིགས་བརྒྱའི་
སྙིང་པོ་ཡིན་པར་གསུངས། དེ་ལྟར་རྡོ་རྗེ་སེམས་དཔའི་བསྒོམ་བཟླས་བྱས་པས་སྡིག་པ་དག་པར་གསུངས་ཏེ། དགོངས་པ་ཚིག་གསུམ་པའི་རྒྱུད་ལས། རྡོ་རྗེ་སེམས་

དཔའ་བསྒོམས་ནས་ནི། །སྔགས་ཀྱང་རབ་ཏུ་བཟླས་བྱེད་པ། །དེ་ཡི་སྡིག་ཀུན་བྱང་ནས་ནི། །རྡོ་རྗེ་སེམས་དཔའ་འདྲ་བར་འགྱུར། །ཞེས་དང་། རྡོར་སེམས་གླུའི་རྒྱུད་
ལས༑ རང་བྱུང་ཐིག་ལེ་ཡི་གེ་བརྒྱ། །སངས་རྒྱས་ཀུན་གྱི་ས་བོན་ཏེ། །ཉམས་ཆགས་ཐམས་ཅད་འཇོམས་པར་བྱེད། །ཅེས་དང་། དྲི་མེད་རྒྱལ་པོ་བཤགས་པའི་རྒྱུད་
ལས༑ འདི་དག་དུས་གཅིག་ལ་ལན་བརྒྱ་རྩ་བརྒྱད་བཟླས་ན། །ཉམས་ཆགས་ཐམས་ཅད་སྐོངས་ཏེ་ངན་སོང་ལས་ཐར་བར་འགྱུར་རོ། །ཞེས་གསུངས་པས། གཉེན་པོ་ལ་
ཐེ་ཚོམ་མི་བྱ་བར། དད་པས་བཤགས་ན་སྡིག་པ་དག་པར་འགྱུར་ཏེ། ཐར་པ་ཆེན་པོ་ཕྱོགས་སུ་རྒྱས་པའི་མདོ་ལས། སོ་སོའི་སྐྱེ་བོ་ལ་ལ་ཞིག །དེ་བཞིན་མཐོལ་ཚངས་
བྱེད་ནུས་པ། །རྩ་བ་བཞི་དང་མཚམས་མེད་ལྔ། །ལོག་སྤྱོད་བར་གྱི་སྡིག་བྱང་སྟེ། །སངས་རྒྱས་འགྲུབ་པར་གདོད་མི་ཟ། །ཞེས་དང་། གསེར་འོད་དམ་པའི་མདོ་ལས་
ཀྱང་༑ གང་གིས་བསྐལ་པ་སྟོང་རྣམས་སུ། །སྡིག་པ་ཤིན་ཏུ་མི་བཟད་བགྱིས། །ལན་གཅིག་རབ་ཏུ་བཤགས་པ་ཡི། །དེ་དག་ཐམས་ཅད་བྱང་བར་འགྱུར། །ཞེས་

༄༅། །དང་༑ བྱམ་པ་སེང་གེ་སྒྲ་ཆེན་པོས་ཞུས་པའི་མདོ་ལས། མི་ཤེས་པས་ནི་གང་བྱས་པའི། །སྡིག་པའི་ལས་ནི་བཤགས་པར་བགྱི། །མཁས་པས་
ཉེས་པ་བཤགས་ནས་ནི། །ལས་དང་ལྷན་ཅིག་མི་གནས་སོ། །ཞེས་སོ། །དེ་ལྟར་གཉེན་པོ་ཀུན་ཏུ་སྤྱོད་པའི་སྡིག་པ་དག་པ་ནི། དཔེར་ན་ངན་སྐྱུགས་ཀྱི་འདམ་རྫབ་ཏུ་ཆུད་
པའི་གང་ཟག་གཅིག །འདམ་རྫབ་ནས་ཕྱུང་སྟེ་ཁྲུས་བྱས་ནས་དྲི་བཟང་པོས་བྱུག་པ་འདྲ། །ཞེས་གསུངས། སྔོན་ཁྱེའུ་བདེ་བྱེད་ཅེས་བྱ་བ་མ་བསད་པའི་སྡིག་ཅན་ཞིག་
ཡིན་ཀྱང་། གཉེན་པོ་ཀུན་ཏུ་སྤྱོད་པའི་སྟོབས་ཉམས་སུ་བླངས་པས། སྡིག་པ་དག་ནས་ལྷར་སྐྱེས་ཏེ། འཕག་པ་རྒྱུན་ཞུགས་ཀྱི་འབྲས་བ་ཐོབ་བོ། །གསུམ་པ་
གཉེན་པོ་ཉེས་པ་ལས་བཟློག་པའི་སྟོབས་ནི། རྣམ་སྨིན་གྱིས་འཇིགས་ནས། ཕྱིན་ཆད་སྡིག་པ་འཕྲོ་གཅོད་དེ་སྡོམ་པའོ། །གསེར་འོད་ལས། འདྲེན་པ་རྣམས་ཀྱི་
བདག་གིས་སྡིག །ནོང་པ་ལགས་པར་བཟུང་དུ་གསོལ། །འདི་ནི་བཟང་པོ་མ་ལགས་པས། །སླན་ཆད་བདག་གི་ཡོང་མི་བགྱིད། །ཅེས་པ་ལྟར་རོ། །དེ་ལྟར་ཉེས་པ་

ལས་བཟློག་པའི་སྟོབས་ཀྱི་སྡིག་པ་དག་པ་ནི། དཔེར་ན་ཆུ་རྒྱུན་གནོད་པ་ཅན་གྱི་འོལ་ཁ་བསྒྱུར་བ་དང་འདྲ་ཞེས་གསུངས། སྔོན་ཅུང་དགའ་བོ་ཞེས་བྱ་བ་བུད་མེད་ལ་ཆགས་
པའི་སྡིག་ཅན་ཞིག་ཡིན་ཡང་། ཉེས་པ་ལས་བཟློག་པའི་སྟོབས་ཉམས་སུ་བླངས་པས། སྡིག་པ་དག་ནས་དགྲ་བཅོམ་པའི་འབྲས་བུ་ཐོབ་པོ། །བཞི་པ་རྟེན་གྱི་སྟོབས་
ནི༑ དཀོན་མཆོག་གསུམ་ལ་སྐྱབས་ས་འགྲོ་བ་དང་། བྱང་ཆུབ་མཆོག་ཏུ་སེམས་བསྐྱེད་པའོ། །དེ་ཡང་སྐྱབས་འགྲོས་སྡིག་པ་དག་པ་ནི། ཕག་མོའི་རྟོགས་བརྗོད་
ལས༑ གང་དག་སངས་རྒྱས་སྐྱབས་སོང་བ། །དེ་དག་ངན་འགྲོར་འགྲོ་མི་འགྱུར། །མི་ཡི་ལུས་ནི་སྤངས་ནས་སུ། །དེ་དག་ལྷ་ཡི་ལུས་འཐོབ་པོ། །ཞེས་སོགས་གསུངས་
སོ༑ །སེམས་བསྐྱེད་ཀྱིས་སྡིག་པ་དག་པ་ནི། སྡོང་པོ་བཀོད་པའི་མདོ་ལས། མི་དགེ་བའི་ཆོས་ཐམས་ཅད་ཟད་པར་བྱེད་པ་སའི་འོག་ལྟ་བུའོ། །ཉེས་པ་ཐམས་ཅད་
བསྲེག་པར་བྱེད་པ་བསྐལ་པའི་མེ་ལྟ་བུའོ། །ཞེས་དང་། སྤྱོད་འཇུག་ལས། སྡིག་པ་སྟོབས་ཆེན་ཤིན་ཏུ་མི་བཟད་པ། །དེ་ནི་རྫོགས་པའི་བྱང་ཆུབ་སེམས་མིན་པ། །

༄༅། །དགེ་གཞན་གང་གིས་ཟིལ་གྱིས་གནོན་པར་འགྱུར། །ཞེས་སོ། །དེ་ལྟར་རྟེན་གྱི་སྟོབས་ཀྱི་སྡིག་པ་དག་པ་ནི། དཔེར་ན་ཁ་ཉེན་པོས་དབང་པོ་ཆེ་ལ་འཇུག་
པའམ༑ དུག་ལ་སྔགས་ཀྱི་བཏབ་པ་དང་འདྲ། ཞེས་གསུངས། སྔོན་རྒྱལ་བུ་མཐོང་ལྡན་ཞེས་བྱ་བ་ཕ་བསད་པའི་སྡིག་པ་ཅན་ཞིག་ཀྱང་རྟེན་གྱི་སྟོབས་ཉམས་སུ་བླངས་པས། 
སྡིག་པ་དག་ནས་བྱང་ཆུབ་སེམས་དཔར་གྱུར་ཏོ། །བཤེས་སྤྲིངས་ལས། གང་ཞིག་སྔོན་ཆད་བག་མེད་གྱུར་པ་ལས། །ཕྱིས་ནས་བག་དང་ལྡན་པར་གྱུར་དེ་ཡང་། །ཟླ་བ་སྤྲིན་
བྲལ་ལྟ་བུར་རྣམ་མཛེས་ཏེ། །དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། །ཞེས་སོ། །གསུམ་པ་སྦྱངས་ཚུལ་སྦྱོར་དངོས་རྗེས་གསུམ་ནི། སྦྱོར་བ། སངས་རྒྱས་དང་བྱང་
ཆུབ་སེམས་དཔའ་དཔག་ཏུ་མེད་པ་བསམས་ལ་སྐྱབས་འགྲོ་བྱ། དངོས་གཞི། སྡིག་པ་ཐམས་ཅད་དྲན་ཞིང་འགྱོད་པས་རང་གཞན་གྱི་སྡིག་པ་ཐམས་ཅད་ལྕེ་ཐོགས་སུ་ནག་ལིང་
ངེར་བསམ་ལ་བཤགས་པས། སངས་རྒྱས་དང་བྱང་ཆུབ་སེམས་དཔའི་སྨིན་མཚམས་ནས་འོད་ཟེར་བྱུང་སྟེ་འཕྲལ་ལ་དག་པར་བསམ། རྗེས། འོད་ཟེར་མང་དུ་བྱུང་ནས་སྡིག་

པ་ཐམས་ཅད་དག་ལུས་ཤེལ་སྒོང་ལྟར་གྱུར་པར་བསམ་མོ། །དེ་ལྟར་སྟོབས་བཞིའི་སྒོ་ནས་རྡོ་རྗེ་སེམས་དཔའི་བསྒོམ་བཟླས་བྱས་པས་སྡིག་སྒྲིབ་དག་ནས་བསྐྱེད་རྫོགས་ཟབ་
མོའི་སྣོད་དུ་རུང་བའོ།། །།ལྔ་པ་བཅུད་བླ་མའི་བྱིན་བརླབས་ཀྱི་གང་བར་བྱེད་པ་ལམ་ཟབ་མོ་བླ་མའི་རྣལ་འབྱོར་བསྒོམ་པའི་ཁྲིད་ནི། དེ་ཡང་གསང་སྔགས་ཀྱི་རྩ་
བ་བ་མ་ཡིན་ཞིང་། དེ་བསྒོམས་ཤིང་གསོལ་བ་བཏབ་པ་གལ་ཆེ་སྟེ། དེའང་བླ་མའི་མཚན་ཉིད། བརྟེན་ཚུལ། དགོས་ཆེད་དམ་ཡོན་ཏན། ཞར་ལ་མ་མཉེས་པའི་སྐྱོན་
དང་ཉེས་པ་བཤགས་པའི་ཚད་བསྟན་པ་དང་བཞི་ལས། དང་པོ་ནི། རྩ་རྒྱུད་པད་སྡོང་བརྩེགས་པ་ལས། ཡིད་ཆེས་ཁུང་བཙུན་བརྒྱུད་པར་ལྡན། །རིག་པའི་གནས་ལ་མ་
རྨོངསཤིང་། །ཡིད་བཞིན་ནོར་འདྲ་དགོས་འདོད་སྟེར། །ལམ་ལོག་འཁྲུལ་དང་འཇིགས་ལས་སྐྱོབས། །ཅེས་པས། ཐོག་མར་ཡིད་ཆེས་ཤིང་ཁུང་བཙུན་པའི་བླ་མ་དགེ་བའི་
བཤེས་གཉེན་འགའ་ལ་གཏུག་ཅིང་གསུང་གི་བདུད་རྩི་མྱོང་བ། བར་དུ་རིག་གནས་ལ་སོགས་ཐོས་བསམ་ལ་སྦྱངས་པས་གང་ལའང་མ་རྨོངས་པ། མཐར་བསྐྱེད་རྫོགས་ཟབ་

༄༅། །མོའི་ཉམས་ལེན་གནད་དུ་བསྣུན་པས་ཏིང་ངེ་འཛིན་ལ་དབང་འབྱོར་ཐོབ་པ། དེ་ལྟར་ཕྱི་ནང་གི་ཡོན་ཏན་ཕུན་སུམ་ཚོགས་པ་དང་ལྡན་པས། གདུལ་བྱ་
དང་ལྡན་གྱི་སློབ་མ་རྣམས་ཀྱི་གང་འདོད་ཀྱི་གདམས་པ་ཞུས་པ་རྣམས་ལ། ཅི་འདོད་པའི་ཡོན་ཏན་ཐོགས་པ་མེད་པར་སྦྱིན་ནུས་པ། ཡིད་བཞིན་གྱི་ནོར་བུ་ལྟ་བུ་སྟེ། དེ་འདྲ་ལ་
བརྟེན་པས། ལམ་ལོག་པ་དང་དམན་པ་དང་འཁོར་བའི་འཇིགས་པ་ཐ་དག་ལ་སྐྱོབ་པར་ནུས་སོ། །དེ་ལྟ་བུ་ནི། ཕྱི་ནང་གསང་གསུམ་དེ་ཁོ་ན་ཉིད་ཀུན་ལ་གཅེས་པའི་བླ་མའོ། །
སྤྱིར་བསྟན་པའི་བླ་མ་ནི། ཡང་དེ་ཉིད་ལས། ལྟ་སྒོམ་སྤྱོད་འབྲས་གདིང་དང་ལྡན། །སྙིང་རྗེ་བྱང་སེམས་གཞན་དོན་བསྒྲུབས། །ཕྱི་ནང་ཆོས་དང་ལག་ལེན་མཁས། །གཞན་
རྒྱུད་ཤེས་དང་དེ་ཁྲིད་བརྩོན། །ཞེས་པས་འདིར་ནི་སྤྱིར་བསྟན་པའི་ཡང་དག་མཆོག་གི་བླ་མ་སྟེ། དེ་ཡང་སྐྱེ་བ་མང་པོའི་གོང་རོལ་ནས་སྦྱངས་སྟོབས་ཀྱི་ཡོན་ཏན་ཕུན་སུམ་ཚོགས་པ་
དོང་ལྡན་ཞིང་། སྐྱེ་བ་འདི་ཉིད་དུའང་། དང་པོ་གཞོན་ནུའི་དུས་ནས་རབ་ཏུ་བྱུང་ཞིང་། སྐྱེ་བོའི་དྲི་མས་མ་གོས་པར་ཡོངས་སུ་འཛིན་པའི་དགེ་བའི་བཤེས་གཉེན་མང་པོ་ལ་གཏུག་

ཅིང་༑ ཐོས་པ་རྒྱ་བསྐྱེད་ཅིང་བསླབ་སྦྱངས་ལ་འབོད་པ་གོ་མ་ལོག་པར་ཕྱི་ནང་གཞན་གསུམ་ཤེས་པར་བྱས་ནས། བརྩོན་འགྲུས་ཕྱིན་ཅི་མ་ལོག་པར་ཉམས་སུ་བླངས་ཏེ་གང་ལའང་
བརྟན་པ་ཐོབ་ཀློང་དུ་གྱུར། སྔོན་གྱི་གོམས་ཤུགས་དང་འབྲེལ་བས། ད་རེས་རྟོགས་པ་མངོན་དུ་གྱུར་ཅིང་ལྟ་བ་ཕུ་ཐག་ཆོད་པ། ཕུ་ཐག་ཆོད་པའི་ངང་ནས། ཡེངས་འཁྲུལ་རྐྱེན་
དང་བྲལ་ཞིང་ཐ་མལ་གྱི་ཤེས་པ་དབྱིངས་སུ་ཐིམ་སྟེ་སྒོམ་པའི་གཟེར་ཐེབས། དེའི་ཀློང་ནས་སྤྱོད་པའི་རླབས་རྩོལ་མེད་རང་ཤུགས་སུ་འགྲོ་དོན་འབྱུང་བ། འབྲས་བ་རེ་དོག་དང་བྲལ་
ཏེ་ཕྱིར་མི་ལྡོག་པའི་གདིང་རྙེད་པ། གདུལ་བྱ་གང་ལའང་ཉེ་རིང་མེད་པར། བྱམས་སྙིང་རྗེའི་སྒོ་ནས། རང་འདོད་ཀྱི་བླ་དང་བྲལ་ཞིང་། ཐབས་སྣ་ཚོགས་ཀྱི་གཞན་དོན་ལ་
བརྩོན་པ། ཤེས་བྱ་གང་ལའང་ཐོགས་པ་མེད་ཅིང་། ཕྱི་ནང་གསང་བ་དེ་ཁོ་ན་ཉིད་ཀྱི་དོན་ལ་མཁས་ཤིང་ལག་ལེན་ཆེ་འབྲིང་ཆུང་གསུམ་གང་ལའང་མ་རྨོངས་ཤིང་། ལྟ་བ་
རྒྱབ་ཀྱི་བཀབ་ནས་ཁྱད་དུ་མི་གསོད་པ། ཕ་རོལ་གྱི་རྒྱུད་ཤེས་ཤིང་། གང་འདུལ་གྱི་ཐབས་ཀྱིས་འགྲོ་རྣམས་བྱང་ཆུབ་ཀྱི་ལམ་ལ་ཁྲིད་པར་བརྩོན་པ་སྟེ། དེ་ལྟ་བུ་ནི་ཡང་དག་

༄༅། །མཆོག་གི་བླ་མའོ། །གཉིས་པ་ཇི་ལྟར་བསྟེན་ཚུལ་ལ་གསུམ་སྟེ། ཟོང་ཟིང་དང་། ལུས་ངག་ཡིད་གསུམ་དང་། བསྒྲུབས་པས་མཉེས་པར་བྱའོ། །
དང་པོ་ནི། བླ་མ་ཉིད་ལ་བཞེད་པ་མེད་ཀྱང་། ཅི་འབྱོར་པའི་ཟས་ནོར་ལོངས་སྤྱོད་ལ་སོགས་པ་གང་ལའང་མཉེས་པས་བཀུར་སྟི་བྱ་སྟེ། ཀློང་གསལ་ལས། རིན་ཆེན་བུ་ཆུང་
ནོར་གྱི་དབྱིགས། །རབ་ཏུ་གཅེས་དང་ཡིད་འཐད་འབུལ། །ཞེས་སོ། །དེའི་ཕན་ཡོན་ནི། བདུད་རྩི་རྒྱ་མཚོ་འབྱུང་བའི་རྒྱུད་ལས། ནམ་མཁའ་གང་བའི་སངས་རྒྱས་ལ། སྣ་
ཚོགས་རིན་ཆེན་སྤྲས་པ་ཡི། །སྟོང་གསུམ་གང་བ་ཕུལ་གྱུར་པས། །བླ་མའི་བ་སྤུ་ཉག་རེ་ལ། །མར་གྱི་ཐིག་པ་ཅིག་བྱུག་པ། །བསོད་ནམས་བརྒྱ་ཕྲག་ཆར་མི་ཕོད། །ཅེས་
སོ༑ །གཉིས་པ་ལའང་གསུམ་སྟེ། དང་པོ་ལུས་ཀྱི་སྒོ་ནས་མཉེས་པར་བྱ་བ་ནི། སྲིད་ཞུ་གུས་པའི་སེམས་ཀྱི་བྱ་བ་ཅི་དགོས་བསྒྲུབ་པ། ཕྱག་དང་བསྐོར་བ་ལྡང་བ་ལ་
སོགས་པ་དང་། བླ་མ་ལ་རྒོལ་བ་བྱུང་ན། ཕྱིར་རྒོལ་བ་ཚར་གཅོད་ནུས་པ་ལ་སོགས་པ་སྟེ། དཔལ་བདུད་རྩི་འབྱུང་བའི་རྒྱུད་ལས། གལ་ཏེ་བླ་མ་ལ་གནོད་ན། མ་རུང་

སེམས་ཀྱི་བརྩམས་པ་ལ། །བདག་ཉིད་ཀྱིས་ནི་བསད་བྱ་ན། །སེམས་ཅན་འབུམ་གྱི་སྲོག་འཛིན་པས། །བསོད་ནམས་དེས་ནི་ཆར་མི་ཕོད། །བླ་མའི་བྱ་བ་རྫོགས་བྱས་
ན༑ །འདི་ཡང་དེ་དང་མཉམས་པའོ། །ཞེས་གསུངས་སོ། །གཉིས་པ་ངག་གི་མཉེས་པར་བྱ་བ་ནི། བ་མའི་གསུངས་སྒྲོས་བཟུང་ནས་གཞན་ལ་སྟོན་པར་བྱེད་པ་དང་། 
ཡོན་ཏན་བརྗོད་པ་དང་། ཞེ་ས་དང་སྙན་པར་སྨྲ་བ་ལ་སོགས་པ་ཐུགས་དང་མཐུན་པར་བྱེད་པའོ། །ཡོན་ཏན་ནི། འཁོར་ལོ་ཆུབ་པ་རོལ་པའི་རྒྱུད་ལས། ཤེས་རབ་མཆོག་གི་
བླ་མ་ལ། །ངག་གིས་མཉེས་པར་བྱས་ནས་ནི། །སངས་རྒྱས་རྣམས་ཀྱི་གསུངས་པའི་ཆོས། །བསྐལ་པ་བརྒྱ་ཕྲག་མང་པོར་ཡང་། །སུ་ཡི་ཀློག་ཅིང་བརྗོད་པ་ཡི། །བསོད་
ནམས་འབུམ་ཕྲག་བསམ་ཡས་སོ། །ཞེས་སོ། །གསུམ་པ་ཡིད་ཀྱི་མཉེས་པར་བྱ་བ་ལ་གཉིས་ལས། དད་པ་དང་གུས་པས་མཉེས་པར་བྱ་བ་ནི། དུས་རྟག་ཏུ་བླ་མའི་
ཡོན་ཏན་དྲན་པས། མོས་གུས་ཀྱི་གདུང་བ་ཆེན་པོ་བྱས་པ་སྟེ། ཡོན་ཏན་ནི། དེ་ཉིད་ལས། ཡོན་ཏན་ནང་ནས་དད་པ་མཆོག །སྟོང་གསུམ་གང་བའི་སངས་རྒྱས་ལ། །

༄༅། །མཆོད་པས་སྟོང་གསུམ་མཆོད་པ་བས། །འདི་ཡི་མཉེས་པའི་ཆར་མི་ཕོད། །ཅེས་སོ། །གཉིས་པ་ཏིང་ངེ་འཛིན་གྱི་མཉེས་པར་བྱ་བ་ནི། བླ་མའི་རྣལ་
འབྱོར་བསྒོམས་པ་སྟེ་འདི་ལ་གཉིས་ཏེ། བླ་མའི་ཆེ་བའི་ཡོན་ཏན་བཤད་པ་དང་། དེ་ཉིད་བསྒོམས་ཤིང་གསོལ་བ་བཏབ་པའི་རིམ་པའོ། །དང་པོ་ནི། བླ་མ་སངས་རྒྱས་ཀུན་
ལས་ལྷག་པར་གསུངས་ཏེ། མདོ་དགོངས་འདུས་ལས། བསྐལ་པ་སྟོང་གིས་སངས་རྒྱས་པས། །བླ་མ་གཉེན་པར་ཤེས་པར་བྱ། །ཅི་ཕྱིར་ཞེ་ན་བསྐལ་པ་ཡི། །སངས་རྒྱས་
མ་ལུས་ཐམས་ཅད་ཀུན། །བླ་མ་དག་ལ་བརྟེན་ནས་འབྱུང་། །བླ་མ་མེད་པའི་གོང་རོལ་ན། །སངས་རྒྱས་བྱ་བའི་མིང་ཡང་མེད། །ཅེས་དང་། སེམས་ཉིད་ངལ་བསོ་ལས། 
དཀོན་མཆོག་བཞི་པ་བླ་མ་སངས་རྒྱས་ཏེ། །དཀྱིལ་འཁོར་དབང་ཕྱུག་ཧེ་རུ་ཀ་དཔལ་ཉིད། །སྙིགས་དུས་འགྲོ་བ་འདུལ་དཀའི་དོན་མཛད་པས། །གདུལ་བྱའི་ངོར་ནི་སངས་
རྒྱས་ཀུན་བས་ལྷག །དངོས་གྲུབ་རྩ་བ་རྡོ་རྗེ་སློབ་དཔོན་ལ། །སྒོ་གསུམ་ཟོལ་མེད་གཙང་མའི་སྤྱི་བོས་བསྟེན། །ཞེས་དང་། རིན་ཆེན་མཛོད་ལས། སྐྱོན་བྲལ་ཡོན་ཏན་

རྫོགས་པའི་བླ་མ་ནི། །སྙིགས་མའི་དུས་ན་སངས་རྒྱས་དངོས་དང་མཚུངས། །རབ་དང་སྲིད་ཞུ་གུས་པས་སྤྱི་བོས་བསྟན། །ཞེས་དང་། ཌཱཀྐི་ལས་རྒྱུད་ལས། ནད་གདོན་ཞི་
བྱེད་སྨན་གྱི་མཆོག །དགོས་འདོད་འབྱུང་བའི་རིན་པོ་ཆེ། །ཐམས་ཅད་དབང་དུ་སྡུད་བྱེད་ཅིང་། །འགྲོ་རྣམས་མ་ལུས་སྒྲོལ་བའི་གྲུ། །ཕྲིན་ལས་ཡང་དག་བླ་མ་མཆོག །
ཅེས་དང་། མཚན་བརྗོད་ལས། བཀུར་འོས་མཆོད་པར་བྱ་བའི་གནས། །ཕྱག་བྱར་འོས་པ་བླ་མའི་རབ། །འཇིག་རྟེན་གསུམ་པོ་གོམ་གཅིག་བསྒྲོད། །ཅེས་དང་། རྒྱུད་
ལས༑ རྩ་བའི་བླ་མ་འདྲེན་པའི་གཙོ། །དུས་གསུམ་རྒྱལ་བའི་གསང་ཆེན་རྣམས། །སྟོན་པ་རྡོ་རྗེའི་ཐུགས་ལ་གནས། །ཞེས་དང་། གཞན་ཡང་། གསང་རྒྱུད་ལས། 
རྡོ་རྗེ་སློབ་དཔོན་སྐུ་ཉིད་ལ། །བདེ་གཤེགས་རྒྱལ་བའི་སྐུ་རྣམས་རྫོགས། །བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །བླ་མ་དཔལ་ཆེན་ཧེ་རུ་ཀ །ཀུན་
བྱེད་རྒྱལ་པོ་བླ་མ་ཡིན། །ཞེས་གསུངས་པ་དང་། གསང་མཛོད་ནག་པོ་སྟོང་གི་དྲ་བ་ལས་ཀྱང་། བླ་མ་ནི་བདེ་ལེགས་ཡོན་ཏན་ཐམས་ཅད་ཀྱི་འབྱུང་གནས་སོ། །ཞེས་

༄༅། །སོགས་རྒྱ་ཆེར་གསུངས་པས། བླ་མ་ནི་བྱིན་བརླབ་ཀུན་འདུས་ཀྱི་རྩ་བ། དངོས་གྲུབ་མཆོག་རྩོལ་གྱི་ངོ་བོ། །ཕྲིན་ལས་ཐམས་ཅད་ཀྱི་མངའ་བདག་
ཡིན་པས། བླ་མ་ཡི་དམ་མཁའ་འགྲོའི་ངོ་བོ་བླ་མ་ལ་འདུས། བླ་མའི་སྐུ་དགེ་འདུན་གྱི་ངོ་བོ། །གསུངས་དམ་ཆོས་ཀྱི་འབྱུང་གནས། ཐུགས་སངས་རྒྱས་ཀྱི་དགོངས་པ་
དང་ལྡན་པས། སངས་རྒྱས་ཆོས་དང་དགེ་འདུན་ཡང་བླ་མ་ལ་ཚང་། བླ་མའི་དགོངས་པ་གཡོ་མེད་ཆོས་ཀྱི་སྐུ། རོལ་པ་ཡེ་ཤེས་ལོངས་སྤྱོད་རྫོགས་པའི་སྐུ། མཛད་པའི་
ཕྲིན་ལས་སྤྲུལ་པའི་སྐུར་བཞུགས་པས། སྐུ་གསུམ་གྱི་ངོ་བོ་ཡང་བླ་མ་ལ་ཚང་། མདོར་ན། སངས་རྒྱས་ཐམས་ཅད་འདུས་པའི་སྐུ། །ཞེས་སོགས་བྱུང་བས་དེའི་ཕྱིར་བླ་
མའི་རྣལ་འབྱོར་སྒོམ་པར་བྱ་སྟེ། དེ་ཡང་བླ་མ་ཞེས་པ་ནི། འཕགས་པའི་ཚོགས་ཐམས་ཅད་ཀྱི་བླ་ན་གཉེན་ཞིང་ཡོངས་ཁྱབས་ཀྱི་དབུས་ན་བཞུགས་པ་དང་། རིགས་དྲུག་གི་
བསྡུས་པའི་སེམས་ཅན་ཐམས་ཅད་ཀྱི་མ༷་ལྟར་རེ་སའི་སྐྱབས་གནས་སུ་གྱུར་པ་ནི། བླ་མ་ཞེས་འབྱུང་བའོ། །གཉིས་པ་བསྒོམས་ཤིང་གསོལ་བ་བཏབ་པའི་རིམ་པ་ནི། བསྒོམས་

ཚུལ་ནི་བླ་མའི་ཞལ་ཤེས་ལྟར་ལས། གསོལ་འདེབས་ནི་རྒྱས་བསྡུས་གང་འཐད་ལོགས་སུ་བཀོལ་བ་ལྟར་དབང་བླང་དང་བཅས་པ་བྱའོ། །དེ་ལྟར་ཉིན་མཚན་ཐུན་བཞིར་བསྒོམས་
པའི་ཡོན་ཏན་ནི། ཚིག་གསུམ་པའི་རྒྱུད་ལས། གང་ཞིག་རྡོ་རྗེ་སློབ་དཔོན་ནི། །བཀུར་ཞིང་སྤྱི་བོར་སུས་བསྒོམ་པ། །དེ་ལ་རྒྱལ་བས་བྱིན་གྱིས་རློབས། །ཞེས་དང་། 
ཨ་ཏི་བཀོད་པའི་རྒྱུད་ལས། དྲིན་དང་ལྡན་པའི་བླ་མ་དེ། །སྤྱི་བོའི་གཙུག་གམ་ལག་པའི་མཐིལ། །སྙིང་གི་དཀྱིལ་དུ་སུས་བསྒོམས་པ། །སངས་རྒྱས་སྟོང་གི་ཡོན་ཏན་ 
ཡང་༑ །གང་ཟག་དེ་ཡི་འཛིན་པར་འགྱུར། །ཞེས་གསུངས་པས་རྣལ་འབྱོར་ལ་བརྩོན་པས། གནས་སྐབས་སུ་ཀུན་གྱི་ཡིད་དུ་འོང་ཞིང་། ཇི་ལྟར་བསམ་པ་ཐམས་ཅད་
འགྲུབ་པ་དང་། ནད་གདོན་བར་ཆད་ཐམས་ཅད་ཞི་བ་དང་། བྱམས་སྙིང་རྗེ་བྱང་ཆུབ་ཀྱི་སེམས་རྒྱུད་ལ་སྐྱེ་བ་དང་། ཏིང་ངེ་འཛིན་དང་རྟོགས་པ་ཁྱད་པར་ཅན་རྒྱུད་ལ་སྐྱེ་བ་
དང་། བླ་མ་མཉེས་ཤིང་གསང་མཛོད་དམ་པ་གསུང་པ་དང་། ལྟ་སྒོམ་སྤྱོད་པའི་བོག་ཐོན་ཅིང་མཁའ་འགྲོ་སྤྲིན་བཞིན་འདུ་བ་དང་། འཁོར་དང་ལོངས་སྤྱོད་ཆེ་ཞིང་

༄༅། །སྙན་གྲགས་འབྱུང་ལ། མཐར་ཐུགས་རྫོགས་པའི་སངས་རྒྱས་འགྲུབ་པ་སྟེ། སེམས་ཉིད་ངལ་བསོ་ལས། འདིས་ནི་མི་མཐུན་རྐྱེན་རྣམས་ཞི་བ་དང་། །
ཚོགས་ཆེན་རབས་རྫོགས་སྒྲིབ་ཀུན་བྲལ་བ་སྟེ། །བྱིན་བརླབས་ཚད་མེད་རྟོགས་པ་རྒྱུད་ལ་སྐྱེ། །བདག་འཛིན་མེད་ཅིང་ངེས་འབྱུང་བློ་སྣ་ཐུང་། །བསམས་པ་འགྲུབ་ཅིང་སྣང་སྲིད་
བླ་མར་འཆར། །ནད་གདོན་མེད་ཅིང་འཆི་ཁའི་འོད་གསལ་འགྲུབ། །བར་དོར་གྲོལ་ཞིང་དོན་གཉིས་ཕུན་སུམ་ཚོགས། །དེ་ཕྱིར་བླ་མ་སྒྲུབ་ལ་ནན་ཏན་བྱ། །གང་གི་བསྐྱེད་
རིམ་བསྐལ་པར་བསྒོམས་པ་བས། །བླ་མ་སྐད་ཅིག་དྲན་པ་མཆོག་ཏུ་གསུངས། །ཞེས་པ་དང་། བཀོད་པ་ཆེན་པོ་ལས། གང་གི་ལྷ་སྐུ་འབུམ་ཕྲག་བསྒོམས་པ་བས། །
བླ་མའི་སྐུ་ལ་དམིགས་པ་མ་ལོག་ན། །བསོད་ནམས་བརྒྱ་ཕྲག་སྟོང་གི་ཆར་མི་ཕོད། །བསྙེན་བསྒྲུབས་བཟླས་བརྗོད་ས་ཡ་དུང་ཕྱུར་བས། །བླ་མའི་གསོལ་འདེབས་ལེན་
གསུམ་བརྗོད་པ་ནི། །ནུས་པ་འབུམ་ཕྲག་ཆར་ཡང་མི་ཕོད་དོ། །རྫོགས་པའི་རིམ་པ་བསྐལ་པའི་བར་དུ་ཡང་། །གང་གི་འདུ་འཛི་སྤངས་ནས་བསྒོམས་པ་བས། །བླ་མ་རང་སེམས་

དཀྱིལ་དུ་ཤར་བ་ཙམ། །བསོད་ནམས་སྟོང་ཕྲག་ཉི་ཤུའི་ཆར་མི་ཕོད། །བླ་མ་བསྒོམས་དང་བསྟོད་དང་བསམ་པ་ཡི། །སངས་རྒྱས་འབྲས་བུ་གཅིག་ཆར་འགྲུབ་པར་ངེས། །
ཞེས་དང་། གསང་སྒྲོན་ལས་ཀྱང་། བསྙེན་བསྒྲུབས་བཟླས་པ་ས་ཡ་བས། །བླ་མའི་གསོལ་འདེབས་ཚིག་གཅིག་དགའ། །ལྷ་སྐུ་མ་བསྒོམས་བླ་མ་སྒོམས། །ལྷ་སྐུ་བྱེ་བ་སྟོང་
བསྒོམས་པས། །བླ་མ་བསྒོམས་པས་བསོད་ནམས་ཆེ། །ཞེས་དང་། དམ་ཚིག་བཀོད་པ་ལས། གཡོ་མེད་མོས་གུས་ཟླ་དྲུག་གིས། །རྡོ་རྗེ་འཆང་གི་ས་འཐོབ་འགྱུར། །ཞེས་
དང་༑ ཡེ་ཤེས་མངོན་ཕྱུང་ལས། ས་དང་ལམ་གྱི་རིམ་པ་རྣམས། །བླ་མའི་མོས་གུས་ལོ་ཟླས་འགྲུབ། །བླ་མའི་སྣང་བ་མ་བྲལ་ན། །སངས་རྒྱས་རྣམས་དང་འབྲལ་མེད་
གནས༑ །ཞེས་སོ། །གསུམ་པ་བསྒྲུབས་པས་མཉེས་པར་བྱ་བ་ནི། བླ་མས་གསུངས་པའི་གདམས་པ་རྣམས་བསྐྱེད་རྫོགས་ཟུང་འཇུག་གི་སྒོ་ནས་ཉམས་སུ་བླང་ཞིང་། གཞན་
ཡང་དེ་ལས་འགོད་པ་དང་། ཁྱད་པར་དུ་ཚེ་འདི་བློས་བཏང་ནས། རི་དྭགས་སྨས་མ་ལྟ་བུར་གཅིག་པུར་དབེན་གནས་སུ། མངོན་སུམ་སྙིང་ཐིག་གི་དོན་ལ་བརྩོན་པ་སྟེ། 

༄༅། །དེའི་ཡོན་ཏན་ནི། ཆུ་བོ་རོལ་པའི་རྒྱུད་ལས་ཀྱང་། བསྐྱེད་རིམ་བསྐལ་པ་གསུམ་བསྒོམས་པས། །བསྒྲུབས་པས་བླ་མ་མཉེས་པ་ནི། །བསོད་
ནམས་སྐད་ཅིག་ཁྱད་པར་འཕགས། །ཞེས་གསུངས་སོ། །མདོར་ན་ལུས་ལོངས་སྤྱོད་བསྒྲུབ་པ་ལ་སོགས་གང་གིས་ཀྱང་བླ་མ་མཉེས་པར་བྱའོ། །གསུམ་པ་དེ་མཉེས་
པའི་དགོས་ཆེད་དམ་ཡོན་ཏན་ནི། དངོས་གྲུབ་ཐམས་ཅད་འགྲུབ་ཅིང་ཉམས་ཆགས་ཐམས་ཅད་སྐོངས་ལ། མཚམས་མེད་པ་ལ་སོགས་པའི་སྒྲིབ་པ་ཐམས་ཅད་
ཟད་པར་འགྱུར་ཏེ། དམ་ཚིག་མཆོག་གི་རྒྱུད་ལས། དངོས་གྲུབ་འདོད་པའི་དད་པ་ཅན། །དངོས་གྲུབ་བླ་མ་མཉེས་ལས་བྱུང་། །དེས་ནི་ཉོན་མོངས་ཉེ་ཉོན་མོངས། །
ཉེས་པ་ཐམས་ཅད་ཟར་པར་འགྱུར། །ཞེས་པས། དེས་ན་ཀུན་གྱི་ཐོག་མར་བླ་མ་མཆོད་ཅིང་བཀུར་བར་བྱ་སྟེ། དཔལ་ལྡོམ་པ་འབྱུང་བའི་རྒྱུད་ལས། མཆོད་པ་ཐམས་
ཅད་ཡོངས་སྤང་སྟེ། །བླ་མའི་མཆོད་པ་ཡང་དག་བརྩམས། །དེ་མཉེས་པས་ནི་ཀུན་མཁྱེན་པའི། །ཡེ་ཤེས་མཆོག་དེ་འཐོབ་པར་འགྱུར། །ཞེས་པས། བསོད་ནམས་ཀྱི་

ཚོགས་རྫོགས་ཏེ། ཐམས་ཅད་མཁྱེན་པའི་ཡེ་ཤེས་མྱུར་དུ་འཐོབ་པར་བྱེད་དོ། །བཞི་པ་མ་མཉེས་པའི་སྐྱོན་དང་། ཉེས་པ་བཤགས་པའི་ཚད་བསྟན་པ་གཉིས་ལས། དང་
པོ་ནི། བླ་མ་ལ་སྒོ་གསུམ་གྱི་རྨི་ལམ་ཙམ་དུ་མོས་པ་ལོག་ཅིང་བརྙས་ན་ཡང་ཉེས་པ་བསམ་གྱིས་མི་ཁྱབ་སྟེ། དམ་ཚིག་བཀོད་པའི་རྒྱུད་ལས། རྨི་ལམ་དུ་ནི་ལུས་ངག་
ཡིད༑ །གལ་ཏེ་རྡོ་རྗེ་སློབ་དཔོན་ལ། །ཉེས་པ་ཕྲ་མོ་ཙམ་བྱས་ན། །ཁྱིའི་སྐྱེ་བ་བརྒྱར་བླང་ནས། །སྨེ་ཤ་ཅན་དུ་སྐྱེ་བར་འགྱུར། །དེ་ནས་སེམས་ཅན་དམྱལ་བར་ཡི། །
ཚ་གྲང་གཉིས་ཀའི་སྡུག་བསྔལ་ཉིད། །ཉམས་སུ་མྱོང་བ་ཁོ་ནའོ། །ཞེས་དང་། སྤྱན་རས་གཟིགས་རྡོ་རྗེ་ཕུར་བུའི་རྒྱུད་ལས། སློབ་དཔོན་ལ་ནི་དངོས་གྲུབ་ཐོབ། །
གལ་ཏེ་དེ་ལ་བརྙས་བྱེད་ན། །དམྱལ་བའི་སྡུག་བསྔལ་རབ་ཏུ་འཐོབ། །གལ་ཏེ་དེ་ལས་ཐར་ན་ཡང་། །བསྐལ་པ་བྱེ་བ་བརྒྱ་སྟོང་དུ། །དམ་ཆོས་མིང་ཡང་མི་ཐོས་སོ། །
ཞེས་དང་། སྒྱུ་འཕྲུལ་དྲ་བའི་རྒྱུད་ལས་ཀྱང་། བླ་མ་ལ་ནི་སྨོད་པ་དང་། །ཐུགས་དཀྲུག་པ་ཡི་ཉེས་པ་ནི། །ཕྱི་ཡི་རྒྱ་མཚོ་ཆེན་པོ་ལས། །ཆུ་དེ་སྐྲ་་ཡི་གཏོར་ནུས་པ། །

༄༅། །དེ་ཡི་ཚད་དུ་སྡུག་བསྔལ་མྱོང་། །ཅེས་དང་། རྡོ་རྗེ་མཁའ་འགྲོའི་རྒྱུད་ལས། སློབ་དཔོན་སྨོད་པར་མི་བྱ་སྟེ། །འདི་ནི་སངས་རྒྱས་ཀུན་དང་མཉམས། །
སློབ་དཔོན་ལ་ནི་གང་སྨོད་པ། །ཚེ་འདི་ཉིད་ལ་སྡུག་བསྔལ་འབྱུང་། །རིམས་དང་དུག་དང་དབྱིག་དུག་དང་། །ཌཱཀྐི་རྣམས་ཀྱིས་གཙེས་པ་དང་། །གདོན་དང་ལོག་འདྲེན་གཏུམ་
པོ་ཡི། །བསད་ནས་སེམས་ཅན་དམྱལ་བར་གཏོང་། །ཞེས་སོ། །ཉེས་པ་བཤགས་པའི་ཚད་བསྟན་པ་ནི། མོས་པ་ལོག་པ་དང་། བརྙས་པ་གྲངས་བདུན་ནམ་བཅུ་ཚམ་
བཤགས་པས་དག་ཅིང་། ལོ་གྲངས་ཙམ་ལས་འདས་ན་མི་དག་སྟེ། དམ་ཚིག་བཀོད་པའི་རྒྱུད་ལས། གལ་ཏེ་བླ་མ་བརྙས་པའི་མི། །ལན་གྲངས་བདུན་ནམ་བཅུ་དག་ལ། །
འགྱོད་པ་བྱས་ཏེ་བཤགས་པས་བྱང་། །རང་ལོ་འདས་ནས་བཤགས་པའི་ཡུལ། །རྡོ་རྗེ་སེམས་དཔའ་མ་གནང་ངོ་། །ཞེས་གསུངས་པས། དུས་ཐམས་ཅད་དུ་བླ་མ་ལ་འཁྲུལ་
པར་མི་བརྟགས་ཤིང་ཡོན་ཏན་དྲན་པར་བྱས་ལ། སྒོ་གསུམ་གཡོ་སྒྱུ་དང་ཟོལ་ཁྲོམ་མེད་པས་འདི་ལྟར་བརྟེན་པར་བྱ་སྟེ། སེམས་ཉིད་ངལ་བསོ་ལས། ཇི་ལྟར་ནང་པས་

སྨན་པའི་རྒྱལ་པོ་དང་། །དམངས་ཀྱི་རྒྱལ་པོ་མགྲོན་པོས་བསྐྱེལ་མ་དང་། །ཚོངས་པས་དེད་དཔོན་གྲུ་པས་བརྙེན་པ་ལྟར། །ཉོན་མོངས་ཞི་ཕྱིར་ཉེས་ཀུན་གནོད་བྲལ་ཕྱིར། །
སྐྱེ་ཤིས་འཇིགས་ཕྱིར་དོན་གཉིས་ལྷུན་གྲུབ་ཕྱིར། །སྲིད་མཚོ་བརྒལ་ཕྱིར་བླ་མ་བསྟེན་པར་བྱ། །ཞེས་གསུངས་པ་ལྟར་དུ་བསྟེན་ཅིང་བསླབ་བྱ་འདི་དག་དང་ལྡན་པར་བྱ་དགོས་སོ།།
རྟག་ཏུ་བླ་མའི་ཡོན་ཏན་དྲན་བྱ་ཞིང་། །སྐྱོན་ལ་མི་རྟོག་མཐོང་ཡང་ཡོན་ཏན་བསམ། །རང་སྣང་ཡིན་ངེས་ཁོང་ལ་མི་མངའ་ཞེས། །སྙིང་ནས་བསམ་ཞིང་བཤགས་སྡོམ་གཉེན་
པོ་བསྟེན། །བླ་མ་མི་མཉེས་ཆ་དང་བཅས་སྤངས་ཤིང་། །ཇི་ལྟར་མཉེས་པའི་ཐབས་ལ་འབད་པར་བྱ། །བླ་མས་བཀའ་སྩལ་ནམ་ཡང་མི་བཅག་ཅིང་། །བླ་མའི་ཉེ་འཁོར་སྡུག་
པའང་བླ་མ་བཞིན། །བླ་མའི་འཁོར་གཡོག་སློབ་མར་མི་བསྡུ་ཞིང་། །ཆོས་བཤད་དབང་བསྐུར་ལ་སོགས་ཞུས་ཏེ། །བླ་མའི་སྤྱན་སྔར་ལུས་ངག་ཡིད་བསྡམ་ཞིང་། །རྐང་པ་བརྐྱང་
དང་སྐྱིལ་དཀྲུང་རྒྱབ་མི་བསྟན། །ངོ་འཛུམ་མི་གནག་ཁྲོ་གཉེར་བསྟན་མི་བྱ། །བབ་ཅོལ་མི་སྨྲ་རྫུན་ཚིག་ཕྲ་མ་དང་། །གཞན་གྱི་སྐྱོན་བརྗོད་མི་སྙན་རྩུབ་མོའི་ཚིག །མ་བརྟགས་

༄༅། །འབྲེལ་པ་མེད་རྣམས་སྨྲ་མི་བྱ། །བླ་མའི་རྫས་ལ་བརྣབ་སེམས་མི་བྱ་ཞིང་། །སྡེར་བཅས་གནོད་སེམས་ཆ་དང་བཅས་ཀུན་བསྡམ། །བླ་མའི་མཛད་
སྤྱོད་སྣ་ཚོགས་ཆོ་འཕྲུལ་ལས། །ཁ་ཞེ་འཇོལ་བས་འཁྲུལ་པར་མི་བརྟགས་ཤིང་། །འདི་ནི་མི་རིགས་ཁོང་རང་མཛད་མོད་སྙམ། །ཅུང་ཟད་འགལ་འདུ་ཉེས་སྐྱོན་ལོག་ལྟ་དོར། །
གལ་ཏེ་བླ་མ་སྡང་བར་མངོན་ན་ཡང་། །རང་སྐྱོན་ཡོད་ངེས་བརྟགས་ལ་བཤགས་སྡོམ་བྱ། །སྤྱི་གཙུག་སྒོམ་ལ་གསོལ་བ་དྲག་པོ་གདབ། །དེ་ཡི་མཉེས་ཤིང་དངོས་གྲུབ་མྱུར་
དུ་འཐོབ། །བླ་མ་མཐོང་ཚེ་ལྡང་དང་ཕྱག་འཚལ་ཞིང་། །བཞུགས་ཚེ་སྟན་སོགས་མཁོ་བའི་ཡོ་བྱད་འབུལ། །སྙན་པར་སྨྲ་བས་བསྟོད་ཅིང་ཐལ་མོ་སྦྱར། །བཞུད་ཚེ་ལྡང་དང་
ཞབས་འབྲིང་བསྙེན་བཀུར་བྱ། །རྟག་ཏུ་དྲན་དང་ཤེས་བཞིན་བག་ཡོད་ཅིང་། །གུས་དང་འཇིགས་བཅས་ཞུམ་པས་གནས་པར་བྱ། །ཇི་ལྟར་བག་མ་གསར་པའི་ཚུལ་བཞིན་དུ། །
སྒོ་གསུམ་ཞི་བས་བླ་མའི་དྲུང་འདུག་གིས། །འཕྱར་ཞིང་གཡེངས་ལ་རྒོད་བག་བྱ་བ་མིན། །ཕྱོགས་རིས་མ་ཡིན་ཁེ་དང་གྲགས་པས་མིན། །གཡོ་སྒྱུས་མ་ཡིན་དེ་བཞིན་ཚུལ་

འཚོལ་མིན། །ངོས་རྐོག་མ་ཡིན་ཉེ་རིང་ཆགས་སྡང་མིན། །རང་ལ་འབྱོར་པ་ཡོད་ན་བླ་མ་མཆོད། །ལུས་ངག་ཞབས་ཏོག་བསྙེན་བཀུར་སྲིད་ཞུ་དང་། །ཚེ་འདིས་བློས་བཏང་
བསྒྲུབ་པས་མཉེས་པར་བྱ། །གཞན་གྱི་མི་སྙན་བརྗོད་ནའང་དེ་བཟློག་ཅིང་། །ནུས་པ་མེད་ན་སླར་ཡང་ཡོན་ཏན་བསམ། །རྣ་བ་དགབ་ཅིང་སྙིང་རྗེས་ཕན་པ་སྒྲུབས། །དེ་ལ་མི་
བརྟེན་བག་ཕེབ་སྨྲ་བ་མིན། །དེས་ནི་ཚེ་རབས་ཀུན་ཏུ་ཕན་པ་འགྲུབ། །དམ་པ་རྣམས་དང་འཕྲད་ཅིང་ཆོས་རབ་ཐོས། །ས་དང་ལམ་དང་གཟུངས་དང་ཏིང་ངེ་འཛིན། །སྣ་
ཚོགས་ཡོན་ཏན་འབྱོར་པས་ཡོངས་གང་ཞིང་། །འགྲོ་ལ་ཞི་བདེའི་དགའ་སྟོན་འགྱེད་པ་ཡིན། །ཞེས་ཀུན་མཁྱེན་ངག་གི་དབང་པོས་གསུངས་སོ། །དེ་ལྟར་གང་གི་མཚན་ཉིད་
ལྡན་པའི་བླ་མ་དེ་དག་བརྟེན་ཅིང་། མཚན་ཉིད་དང་མི་ལྡན་པའི་སྡིག་པའི་བཤེས་གཉེན་ནི་སྤངས་བར་བྱ་སྟེ། སེམས་ཉིད་ངལ་བསོ་ལས། དེ་ལྟར་དམ་པ་རྣམས་ལ་ལེགས་
བརྟེན་པས། །སྡིག་པའི་བཤེས་གཉེན་ངན་པ་ཀུན་ཏུ་སྤངས། །ཞེས་སོ། །དེའི་མཚན་ཉིད་ནི་ཇི་ལྟར་ཞེ་ན། ཡང་དེ་ཉིད་ལས། དེ་ཡང་སྔར་བཤད་ཡོན་ཏན་མི་ལྡན་

༄༅། །ཞིང་༑ །ལོག་པའི་སྐྱོན་སྤངས་སྡོམ་དང་དམ་ཚིག་འཆལ། །བྱམས་དང་སྙིང་རྗེ་ཤེས་རབ་ཐོས་པ་ཆུང་། །ལེ་ལོ་སྙོམས་ལས་མི་ཤེས་ང་རྒྱལ་ཆེ། །
རྐོ་ལོང་གདུག་རྩུབ་ཉོན་མོངས་དུག་ལྔ་རག །ཚེ་འདིའི་དོན་གཉེར་ཕྱི་མ་རྒྱང་རིང་འཕང་། ཆོས་ལྟར་སྟོན་ཡང་ཆོས་མིན་ཟོག་པོའི་རིགས། །མི་གཙང་ཕུང་པོ་ལྟ་བུའི་བླ་མ་ནི། །
གདུལ་བྱའི་བུང་བ་མང་ཡང་རིང་དུ་སྤངས། །དད་ལྡན་ལོག་ལམ་ངན་འགྲོར་ཁྲིད་པས་ན། །ཐར་ལམ་འདོད་པས་ནམ་ཡང་བསྟེན་མི་བྱ། །ཞེས་གསུངས་པ་ལྟར་རོ།། །།
དྲུག་པ་ཟབ་ལམ་ལ་འཇུག་པའི་གང་ཟག་བློ་བྲོད་པ་སྐྱེ་བར་བྱེད་པའི་ཁྲིད་བསྒོམས་གྱི་ཕན་ཡོན་བསྟན་པ་ལ་གསུམ་སྟེ། མ་བསྒོམས་པའི་ཉེས་སྐྱོན། བསྒོམས་
པའི་ཡོན་ཏན་ཇི་ལྟར་བསྒོམས་པའི་ཚུལ་ལ། དང་པོ་ནི། ཐོས་པས་དོན་སྤྱི་གོ་ཡང་། སྒོམ་པས་ཉམས་སུ་མ་བླང་ན། སྤངས་བྱ་སྤངས་ཤིང་སྒྲུབ་མི་ནུས་ཏེ། བང་མཛོད་
ལས༑ ཅི་ཙམ་ཟབ་པའི་ཚིག་བརྗོད་ཀྱང་། །དོན་དང་མཐུན་པ་དེ་མི་འགྱུར། །བསྒོམས་པས་ཆོས་ཉིད་དོན་དང་ལྡན། །ཞེས་པས། དཔེར་ན་ཆུ་ཀླུང་ཆེན་པོའི་འགྲམ་དུ་

སྐམ་གྲིར་ཤི་བའམ། མི་ལ་ཟས་སྦྱིན་ཀྱང་རང་ལྟོགས་ནས་ཤི་བ་དང་འདྲ་སྟེ། ཕལ་པོ་ཆེ་ལས། དཔེར་ན་རྐྱལ་མཁན་ཆུའི་ཁྱེར་བ་བཞིན། །རྐྱལ་པའི་ལོ་རྒྱུས་སེམས་
ལ་ཡོད་གྱུར་ཀྱང་། །མ་རྐྱལ་བར་དུ་ཐར་བར་མི་འགྱུར་བས། །ཤེས་ནས་མ་བསྒོམས་ཆོས་ཀྱང་དེ་དང་མཚུངས། །དཔེར་ན་ཡུལ་པ་པོ་རོམ་མཁན་གྱི་མིས། །རང་གི་
ཞིང་བསྐྱུར་རོག་ལ་ལེགས་བསླབས་ཀྱང་། །སྟོན་ཐོག་སྨིན་ནས་རང་ལ་མེད་པ་བཞིན། །ཤེས་ནས་མ་སྒོམས་ཆོས་ཀྱང་དེ་དང་མཚུངས། །དཔེར་ན་ཡིད་བཞིན་ནོར་བུ་རིན་ཆེན་
དེ༑ །དགོས་འདོད་ཐམས་ཅད་འབྱུང་བའི་གཞི་ཡིན་ཏེ། །གསོལ་བ་མ་བཏབ་ཐལ་དོང་སྦ་བ་བཞིན། །ཤེས་ནས་མ་བསྒོམས་ཆོས་ཀྱང་དེ་དང་མཚུངས། །ཐ་སྙད་གཙོར་བྱས་
བཤད་པའི་དཔེ། །དཔེར་ན་འོན་པ་རོལ་མོ་མཁན། །སིལ་སྙན་གླུ་ལ་དགའ་བྱེད་ཀྱང་། །བདག་ཉིད་འོན་པས་མ་ཚོར་ལྟར། །མ་བསྒོམ་ཆོས་ཀྱང་དེ་དང་འདྲ། །ཞེས་
སོགས་རྒྱ་ཆེར་གསུངས་སོ། །གཉིས་པ་བསྒོམས་པའི་ཡོན་ཏན་ནི། གང་གིས་བསྐལ་པའི་བར་དུ་ཉན་པའམ། ཀློག་པའམ། དགེ་བའི་རྩ་བ་སྦྱིན་པ་ལ་སོགས་པ་

༄༅། །བྱས་པ་བས། །སྐད་ཅིག་ཙམ་ལ་ཏིང་ངེ་འཛིན་བསྒོམས་པས་བསོད་ནམས་ཆེ་སྟེ། དེ་ཁོ་ན་ཉིད་བསྟན་པའི་མདོ་ལས། ཤ་རིའི་བུ། གང་གིས་བསྐལ་
པ་གཅིག་གི་བར་དུ་ཉན་པ་བས། །གང་གིས་སེ་གོལ་ཏོག་ཙམ་ཞིག་ཏུ་དེ་ཁོ་ན་ཉིད་ཀྱི་ཏིང་ངེ་འཛིན་བསྒོམས་ན་བསོད་ནམས་འཕེལ་ལོ། །ཤ་རིའི་བུ། དེ་ལྟ་བས་ན། དེ་ཁོ་ན་ཉིད་ཀྱི་
ཏིང་ངེ་འཛིན་གཞན་ལ་ནན་ཏན་གྱིས་གདམས་པར་བྱའོ། །ཞེས་དང་། རྟོགས་པ་ཆེན་པོ་རྒྱས་པའི་མདོ་ལས། ཐང་གཅིག་བསམ་གཏན་ཐུན་ཞུགས་ན། །ཁམས་གསུམ་པ་ཡི་
མི་རྣམས་ལ། །སྲོག་སྦྱིན་པ་བས་འདི་དོན་ཆེ། །ཞེས་དང་། གཙུག་ཏོར་ཆེན་པོའི་མདོ་ལས། བསྐལ་པ་མང་པོའི་བར་དུ་ཐོས་དང་བསམ་པ་བས་ནི། ཉིན་གཅིག་ཆོས་ཀྱི་དོན་
བསྒོམ་པས་བསོད་ནམས་ཆེའོ། །དེ་ཅིའི་ཕྱིར་ཞེ་ན། དེས་སྐྱེ་འཆི་ལམ་དང་རིང་དུ་བྲལ་བར་བྱེད་པའི་ཕྱིར་རོ། །ཞེས་དང་། དད་པ་ལ་འཇུག་པའི་མདོ་ལས། ཁམས་
གསུམ་གྱི་སེམས་ཅན་གྱི་ཇི་སྲིད་འཚོའི་བར་དུ་འཚོ་བའི་ཡོ་བྱད་ཀྱི་ཚོགས་བསགས་པ་བས། རྣལ་འབྱོར་པས་སྟོང་པ་ཉིད་ཐུན་ཞིག་བསྒོམས་པས་བསོད་ནམས་ཆེའོ། །ཞེས་

དང་༑ སའི་སྙིང་པོ་འཁོར་ལོ་བཅུ་པ་ལས། ཏིང་འཛིན་བསྒོམས་པས་ཐེ་ཚོམ་གཅོད་འགྱུར་གྱི། །དེ་མ་གཏོགས་པ་གཞན་གྱི་ནུས་མ་ཡིན། །དེ་བས་ཏིང་འཛིན་བསྒོམ་
པ་མཆོག་ཡིན་ཏེ། །མཁས་པ་དག་གིས་དེ་ལ་ནན་ཏན་བྱ། །ཞེས་དང་། ཡང་དེ་ཉིད་ལས། ཆོས་བྲི་བ་དང་། ཀློག་པ་དང་། ཉན་པ་དང་། འཆད་པ་དང་། ཁ་ཏོན་བསྐལ་
པར་བྱས་པ་བས། ཉི་མ་གཅིག་བསྒོམ་པས་བསོད་ནམས་ཆེའོ། །ཞེས་གསུངས་སོ། །དེ་ལ་ལམ་གྱི་ཆོས་ཐམས་ཅད་འདུས་པ་ཡིན་ཏེ། སྐྱབས་འགྲོ་ཡང་དེ་ཉིད་ལ་འདུས་
ཏེ༑ ཡེ་ཤེས་གྲུབ་པ་ལས། དབང་ཐོབ་བྲལ་བའི་སེམས་སངས་རྒྱས། །མི་འགྱུར་དྲི་མེད་ཆོས་དང་ནི། །ཡོན་ཏན་ལྷུན་རྫོགས་དགེ་འདུན་ཉིད། །ཡིན་ཕྱིར་རང་གི་སེམས་ཉིད་
མཆོག །ཅེས་དང་། མ་ཁྲོས་པས་ཞུས་པའི་མདོ་ལས། བྱང་ཆུབ་སེམས་དཔའ། ཆོས་ཐམས་ཅད་ནི་བདག་མེད་པ། སེམས་ཅན་མེད་པ། སྲོག་མེད་པ། གང་ཟག་མེད་པར་
ཤེས༑ གཟུགས་སུ་མ་ཡིན། མཚན་དུ་མ་ཡིན། ཆོས་སུ་མ་ཡིན་པར་དེ་བཞིན་གཤེགས་པས་ཡང་དག་པར་རྗེས་སུ་མ་མཐོང་བ་དེ་ལྟ་བུ་ནི། ཟོང་ཟིང་མེད་པའི་སེམས་ཀྱི་སངས་

༄༅། །རྒྱས་ལ་སྐྱབས་སུ་སོང་བ་ཡིན་ནོ། །དེ་བཞིན་གཤེགས་པའི་ཆོས་ཉིད་གང་ཡིན་པ་དེ་ནི་ཆོས་ཀྱི་དབྱིངས་སོ། །ཆོས་ཀྱི་དབྱིངས་གང་ཡིན་པ་དེ་ནི། ཆོས་
ཐམས་ཅད་ཀྱི་རྗེས་སུ་སོང་བ་ཞེས་བྱ་སྟེ། དེ་ལྟར་ཆོས་ཐམས་ཅད་ཀྱི་རྗེས་སུ་དབྱིངས་སུ་སོང་བ་མཐོང་སྟེ། དེ་ལྟར་མཐོང་བ་དེ་ལྟ་བུ་ནི་ཟོང་ཟིང་མེད་པའི་སེམས་ཀྱི་ཆོས་ལ་སྐྱབས་
སུ་སོང་བ་ཡིན་ནོ། །གང་གི་ཆོས་ཀྱི་དབྱིངས་འདུས་མ་བྱས་པར་སྒོམས་པ་དང་། ཉན་ཐོས་ཀྱི་ཐེག་པ་འདུས་མ་བྱས་པར་བརྟེན་པ་དང་། འདུས་བྱས་གཉིས་སུ་མེད་པ་འདི་ལྟ་བུ་ནི། 
ཟོང་ཟིང་མེད་པའི་སེམས་ཀྱི་དགེ་འདུན་ལ་སྐྱབས་སུ་སོང་བ་ཡིན་ནོ། །ཡུམ་བར་མ་ལས། རབ་འབྱོར་གང་ལ་སངས་རྒྱས་ཀྱང་མི་དམིགས་ལ་ཆོས་དང་དགེ་འདུན་ཡང་མི་སེམས་ན། འདི་ནི་
ཡང་དག་པའི་སྐྱབས་སུ་འགྲོ་བའོ། །ཞེས་སོ། །སེམས་བསྐྱེད་པ་ཡང་དེ་ཉིད་ཡིན་ཏེ། སེམས་བསྐྱེད་ཆེན་པོའི་མདོ་ལས། འོད་སྲུངས། ཆོས་ཐམས་ཅད་ནམ་མཁའ་ལྟར་མཚན་ཉིད་མེད་
ཅིང་༑ ཡེ་ནས་འོད་གསལ་བ་རྣམ་པར་དག་པ་ནི་བྱང་ཆུབ་ཏུ་སེམས་བསྐྱེད་པར་བྱའོ། །ཞེས་གསུངས་སོ། །བསྐྱེད་རིམ་ལྷ་བསྒོམས་པ་པ་དང་སྔགས་ཀྱི་བཟླས་བརྗོད་ཀྱང་འདི་ཡོད་ན་ཚང་བར་གསུངས་

ཏེ༑ ཀྱེ་རྡོ་རྗེ་ལས། བསྒོམས་མེད་སྒོམ་པ་པོ་ཡང་མེད། །ལྷ་མེད་སྔགས་ཀྱང་ཡོད་པ་ཡིན། །སྤྲོས་པ་མེད་པའི་རང་བཞིན་ལས། །ལྷ་དང་སྔགས་རྣམས་ཡང་དག་གནས། །རྣམ་སྣང་མི་བསྐྱོད་
དོན་གྲུབ་དང་། །རིན་ཆེན་དཔག་མེད་སེམས་དཔའོ། །ཞེས་དང་། སངས་རྒྱས་མཉམ་སྦྱོར་ལས། གཟུགས་བརྙེན་ལུགས་མ་ལ་སོགས་ལ། །རྣལ་འབྱོར་འབྱུང་བར་མི་འགྱུར་གྱི། །བྱང་ཆུབ་སེམས་ལ་རབ་
བརྩོན་ན། །དེ་ལས་རྣལ་འབྱོར་ལྷར་འགྱུར་རོ། །ཞེས་དང་། རྡོ་རྗེ་རྩེ་མོ་ལས། སྔགས་རྣམས་ཀུན་གྱི་མཚན་ཉིད་ནི། །སངས་རྒྱས་ཀུན་གྱི་ཐུགས་ཡིན་ཏེ། ཆོས་ཀྱི་སྙིང་པོ་བསྒྲུབས་བྱེད་ཡིན། །ཆོས་ཀྱི་དབྱིངས་དང་
ཡང་དག་ལྡན། །སྔགས་ཀྱི་མཚན་ཉིད་ཡིན་པར་བརྗོད། །ཅེས་སོ། །སྦྱིན་བསྲེག་བྱེད་པའང་དེ་ཉིད་ལ་འདུས་ཏེ། གསང་བ་བདུད་རྩི་རྒྱལ་པོའི་རྒྱུད་ལས། གང་གི་ཕྱིར་ན་སྦྱིན་བསྲེག་ནི། དངོས་གྲུབ་དམ་
པ་སྟེར་བ་དང་། །རྣམ་རྟོག་འཇོམ་ཕྱིར་སྦྱིན་བསྲེག་སྟེ། །ཤིང་སོགས་བསྲེག་པས་སྦྱིན་བསྲེག་མིན། །ཞེས་གསུངས་སོ། །ཕ་རོལ་ཏུ་ཕྱིན་པ་དྲུག་ཀྱང་དེ་ཉིད་ལ་འདུས་ཏེ། རྡོ་རྗེ་ཏིང་ངེ་འཛིན་གྱི་མདོ་
ལས༑ སྟོང་པ་ཉིད་ལ་མ་གཡོས་ན། །ཕ་རོལ་ཕྱིན་པ་དྲུག་འདུས་སོ། །ཞེས་དང་། ཚངས་པ་ཁྱད་པར་སེམས་ཀྱི་ཞུས་པའི་མདོ་ལས། མི་བསམ་པ་ནི་སྦྱིན་པའོ། །ཐ་དད་ལ་མི་གནས་པ་ནི་ཚུལ་

༄༅། །ཁྲིམས་སོ། །བྱེ་བྲག་མི་འབྱེད་པ་ནི་བཟོད་པའོ། །བླང་དོར་མེད་པ་ནི་བརྩོན་འགྲུས་སོ། །མ་ཆགས་པ་ནི་བསམ་གཏན་ནོ། །མི་རྟོག་པ་ནི་ཤེས་རབ་སོ། །ཞེས་གསུངས་སོ། །
ཕྱག་འཚལ་བ་ཡང་དེ་ཉིད་ལ་འདུས་ཏེ། ནམ་མཁའ་རིན་པོ་ཆེའི་མདོ་ལས། ཇི་ལྟར་ཆུ་ལ་ཆུ་བཞག་དང་། །ཇི་ལྟར་མར་ལ་མར་བཞག་ལྟར། །རང་གི་རང་རིག་ཡེ་ཤེས་འདི། །ལེགས་
མཐོང་གང་ཡིན་འདིར་ཕྱག་ཡིན། །ཞེས་སོ། །མཆོད་པའང་དེ་ཉིད་ཡིན་ཏེ། ཡབ་སྲས་མཇལ་བའི་མདོ་ལས། སྟོང་ཉིད་ཆོས་ལ་བརྟེན་བགྱིད་ཅིང་། །སངས་རྒྱས་སྤྱོད་ཡུལ་
གང་མོས་པ། །དེ་དག་སྟོན་པ་མཆོད་པ་སྟེ། །མཆོད་པ་དེ་ནི་བླ་ན་མེད། །ཅེས་དང་། བདུད་རྩི་གསང་བའི་རྒྱུད་ལས། མཉེས་པ་དོན་གྱི་མཆོད་པ་སྟེ། །སྤྲོས་སོགས་ཕུལ་བས་
མཉེས་པ་མེད། །རང་སེམས་ལས་སུ་རུང་བ་དག །མཉེས་པའི་མཆོད་པ་ཆེན་པོའོ། །ཞེས་སོ། །སྡིག་པ་བཤགས་པ་ཡང་དེ་ཉིད་ལ་འདུས་ཏེ། ལས་རྣམ་པར་དག་པའི་མདོ་ལས། 
གང་ཞིག་བཤགས་པ་འདོད་བྱེད་ཅིང་། །དྲང་པོར་འདུག་པ་ཡང་དག་ལྟོས། །ཡང་དག་ཉིད་ལ་ཡང་དག་བལྟའ། །འདི་ནི་འགྱོད་ཚངས་མཆོག་ཡིན་ནོ། །ཞེས་སོ། །ཡང་དེ་ཉིད་ལ་ཚུལ་

ཁྲིམས་དང་དམ་ཚིག་བསྲུངས་བའང་ཚང་སྟེ། ལྷའི་བུས་ཞུས་པའི་མདོ་ལས། གང་ལ་སྡོམ་པ་བསྡམ་པ་མ་ཡིན་པའི་རློམ་སེམས་མེད་པ་དེ་ནི། མྱ་ངན་ལས་འདས་པའི་ཚུལ་ཁྲིམས་
ཡིན་ཏེ། ཚུལ་ཁྲིམས་རྣམ་པར་དག་པ་ཡིན་ནོ། །ཞེས་དང་། འཁོར་ལོ་བཅུ་པའི་མདོ་ལས། ཁྱིམ་ན་གནས་ཤིང་སྐྲ་དང་ཁ་སྤུ་ཡང་མ་བྲེག །ཆོས་གོས་ཀྱང་མ་གོན། ཚུལ་ཁྲིམས་ཀྱང་མ་
མནོས་མེད་ཀྱང་། འཕགས་པའི་ཆོས་ཉིད་དང་ལྡན་པ་དེ་ཉིད་དོན་དམ་པའི་དགེ་སློང་ཞེས་བྱའོ། །ཞེས་གསུངས་སོ། །ཐོས་བསམ་བསྒོམ་གསུམ་ཡང་དེ་ཉིད་ལ་ཚང་སྟེ། རབ་ཏུ་མི་
གནས་པའི་རྒྱུད་ལས། མ་བཅོས་རྣལ་མའི་ཟས་གཅིག་ཟོས་གྱུར་ན། །གྲུབ་མཐའ་མ་ལུས་ཀུན་ཀྱང་ཚིམ་པར་འགྱུར། །བྱིས་པས་མ་རྟོགས་ཐ་སྙད་ཚིག་ལ་བརྟེན། །ཐམས་ཅད་
རང་གི་སེམས་ཀྱི་མཚན་ཉིད་ཡིན། །ཞེས་དང་། ས་ར་ཧས། ཀློག་པ་དེ་ཡིན་འཛིན་དང་བསྒོམས་པ་དེ་ཉིད་སྟེ། །བསྟན་བཅོས་སྙིང་ལ་འཆད་པའང་དེ་ཡིན་ནོ། །དེ་ལ་མཚོན་པའི་
ལྟ་བ་ཡོད་མིན་ཏེ། །ཞེས་གསུངས་སོ། །གཏོར་མ་ཆོས་སྤྱོད་ཀྱང་དེ་ཉིད་ཡིན་ཏེ། གསང་བ་བདུད་རྩི་རྒྱལ་པོའི་རྒྱུད་ལས། མཆོད་དང་གཏོར་མ་ལ་སོགས་པ། །ལས་དང་བྱ་བ་སྣ་ཚོགས་

༄༅། །ཀུན༑ །སེམས་ཀྱི་དེ་ཉིད་རྙེད་གྱུར་པ། །ཐམས་ཅད་འདི་ཡི་སྡུད་པར་ངེས། །ཞེས་གསུངས་སོ། །འོ་ན་སེམས་ཉིད་གཅིག་པུ་བསྒོམས་པ་ལ་དེ་དག་ཐམས་ཅད་འདུས་ན། ཐབས་ཀྱི་རིམ་པ་མང་དུ་གསུངས་པ་
དག་བྱུང་བ་ཇི་ལྟར་ཡིན་ཞེ་ན། གནས་ལུགས་ལ་རྨོངས་པའི་སྐལ་བ་དམན་པ་རྣམས་ཁྲིད་པའི་ཕྱིར་ཏེ། ཡེ་ཤེས་སྣང་བ་རྒྱན་གྱི་མདོ་ལས། རྒྱུ་རྐྱེན་འབྲེལ་པར་བཤད་པ་
དང་༑ །རིམ་པར་འཇུག་པར་བསྟན་པ་ཡང་། །རྨོངས་པ་རྣམས་ལ་ཐབས་སུ་གསུངས། །ལྷུན་གྱིས་གྲུབ་པའི་ཆོས་འདི་ལ། །རིམ་གྱིས་སྦྱངས་པ་ཅི་ཞིག་ཡོད། །ཞེས་
དང་༑ །བདེ་མཆོག་སྡོམ་པ་འབྱུང་བ་ལས་ཀྱང་། འདི་ལྟར་བདག་ཉིད་མཁའ་མཚུངས་ལྟར། །རྟག་ཏུ་གྲོལ་བའི་བདག་ཉིད་འཐོབ། །ཅེས་དང་། ཇོ་བོ་རིན་པོ་ཆེས་ཀྱང་། 
གཅིག་ཏུ་མཉམ་བཞག་སེམས་བརྟེན་ནས། །ལུས་ངག་དགེ་ལ་བརྩོམས་མི་བྱ། །ཞེས་གསུངས་སོ། །གསུམ་པ་ཇི་ལྟར་བསྒོམས་པ་དངོས་ནི། དངོས་གཞིའི་
སྐབས་སུ་གསལ་ལོ།། །།བདུན་པ་ཟབ་ལམ་ཉམས་སུ་བླང་ནས་མྱུར་དུ་བརྟན་པ་ཐོབ་པར་བྱེད་པ་འདུ་འཛིའི་གཡོང་བ་སྤངས་དགོས་པར་བསྟན་པ་ལ་དྲུག་སྟེ། འདུ་

འཛིའི་མཚན་ཉིད། འདུ་འཛིའི་རྒྱུ། འདུ་འཛིའི་ཉེས་པ། དབེན་པའི་མཚན་ཉིད། དབེན་པའི་རྒྱུ། དབེན་པའི་ཡོན་ཏན་ནོ། །དེ་ལ་དང་པོ་འདུ་འཛིའི་མཚན་ཉིད་
ནི༑ བདག་བུ་དང་ཆུང་མ་འཁོར་དང་ལོངས་སྤྱོད་ལྷན་གཅིག་ཏུ་གཡེངས་བའོ། །གཉིས་པ་འདུ་འཛིའི་རྒྱུ་ནི། ཆགས་པ་སྟེ། བུ་སྨད་དང་འཁོར་གཡོག་གཉན་འདུན་
ཟས་ནོར་ལོངས་སྤྱོད་རྙེད་པ་བསྟོད་བཀུར་སྙན་གྲགས་ལ་སོགས་པ་ལ་ཆགས་པས་མི་སྤངས་པ་ཡིན་ནོ། །དེ་ལྟར་ཡང་། ཆགས་པའི་ཕྱིར་དང་བསྙེད་སོགས་ལ། །
སྲེད་པས་འཇིག་རྟེན་མི་སྤངས་ཏེ། །ཞེས་གསུངས་སོ། །འདུ་འཛིའི་ཉེས་པ་ནི། སྤྱི་དང་བྱེ་བྲག་གཉིས་ལས། སྤྱིའི་དབང་དུ་བྱས་ན། ལྷག་པའི་བསམ་པས་བསྐུལ་
བའི་མདོ་ལས། བྱམས་པ། འདུ་འཛིའི་ཉེས་དམིགས་ཉི་ཤུ་པོ་འདི་དག་ཡིན་ཏེ། ཉི་ཤུ་གང་ཞེ་ན། ལུས་ཀྱིས་མ་བསྡམ་པ་ཡིན། ངག་གིས་མ་བསྡམ་པ་ཡིན། 
ཡིད་ཀྱིས་མ་བསྡམ་པ་ཡིན། ཉོན་མོངས་པ་ཆེ་བ་ཡིན། འཇིག་རྟེན་པའི་གཏམ་གྱིས་ཀྱང་གོས་པ་ཡིན། བདུད་ཀྱི་གླག་རྙེད་པ་ཡིན། བག་མེད་ལ་བརྟེན་པ་

༄༅། །ཡིན། །ཞི་གནས་དང་ལྷག་མཐོང་མི་ཐོབ་པ་ཡིན། །ཞེས་པ་ལ་སོགས་པ་གསུངས་སོ། །བྱེ་བྲག་ཏུ། བུ་སྨད་ལ་ཆགས་པའི་ཉེས་པ་ནི། ཟླ་བ་སྒྲོན་
པའི་མདོ་ལས། འདོད་པ་དག་ནི་རབ་ཏུ་བསྟེན་བྱེད་ཅིང་། །བུ་དང་ཆུང་མ་དག་ལ་སྲེད་བསྐྱེད་ནས། །སྨད་པར་བྱ་བའི་ཁྱིམ་ལ་བརྟེན་པ་དེས། །ནམ་ཡང་བླ་མེད་བྱང་ཆུབ་
མཆོག་མི་འཐོབ། །ཅེས་སོ། །ཟས་ནོར་ལོངས་སྤྱོད་ལ་སོགས་འདོད་པ་ལ་ཆགས་པའི་ཉེས་པ་ནི། རྒྱ་ཆེ་རོལ་པ་ལས། འདོད་པ་དུག་འདྲ་ཉེས་པ་མཐའ་ཡས་ལྡན། །སེམས་
དམྱལ་ཡི་དྭགས་དུད་འགྲོ་རྣམས་སུ་ལྟུང་། །འདོད་པ་འཕགས་མིན་དམ་པ་རྣམས་ཀྱིས་སྨད། །ངར་སྣབ་རུལ་པ་བཞིན་དུ་ཁོ་བོས་དོར། །འདོད་པ་དུག་གི་འབྲས་བཞིན་དུ་
ལྟུང་༑ །ཇི་ལྟར་སྤྲིན་དང་ཆར་སྤྲིན་བཞིན་དུ་འགྲོ། །མི་བརྟན་གྱུར་བ་ཇི་ལྟར་རླུང་བཞིན་འགྲོ། །དགེ་བ་ཐམས་ཅད་རྣམ་པར་འཐོར་ཞིང་བསླུ། །དེ་བཞིན་འདོད་པ་མི་རྙེད་
ཕྱིར་ཡང་གདུང་། །རྙེད་དུ་ཟིན་ཡང་ཆོག་ནི་མི་ཤེས་ཏེ། །འདོད་པ་ཐམས་ཅད་མི་གཅིག་གིས་ཐོབས་ཀྱང་། །དེས་ཀྱང་ཆོག་པ་མེད་པར་དེས་ཀྱང་ཚོལ། །འདོད་པའི་

ཡོན་ཏན་ཆོག་པ་ཅི་ཡང་མེད། །ཇི་ལྟར་མི་དག་ལེན་ཚྭའི་ཆུ་འཐུང་བཞིན། །འདོད་པ་བརྟེན་ན་ཕྱིར་ཡང་སྲེད་པ་འཕེལ། །ཞེས་དང་། རྫོགས་པ་ཆེན་པོ་སེམས་ཉིད་ངལ་བསོ་
ལས༑ འདོད་པ་རྣམས་ནི་ཕུང་ཁྲོལ་བསྐྱེད་པ་སྟེ། །བསགས་དང་བསྲུངས་དང་ཚོལ་བས་སྡུག་བསྔལ་ཞིང་། །ཁེངས་དང་སྲེད་དང་འཇུངས་པ་སེར་སྣ་འཕེལ། །ངན་
འགྲོར་ཁྲིད་ཅིང་བདེ་འགྲོ་ལམ་འགོག་པས། །འདོད་པ་ཆུང་དང་ཆོག་ཤེས་ལྡན་པར་བྱ། །ལུས་རྨ་ཇི་སྙེད་སྡུག་བསྔལ་ཁྱབ་པ་ལྟར། །ནོར་མང་ཇི་སྙེད་སྡུག་བསྔལ་དེ་
བས་མང་། །ཡོ་བྱད་བསྙུངས་རྣམས་བདེ་བ་མཐའ་ཡས་ཏེ། །འཚེ་བ་ཉུང་ཞིང་དགྲ་རྐུན་འཇིག་པ་མེད། །ཀུན་གྱི་བསྟོད་ཅིང་འཕགས་པའི་ལམ་ལ་གནས། །བྱ་བ་ཉུང་
ཞིང་སེམས་ལས་ཆུང་བས་ན། །རྟག་ཏུ་འདོད་པ་ཆུང་ལ་བསླབ་པར་བྱ། །ཞེས་དང་། རྒྱལ་བུ་དོན་གྲུབ་ཀྱིས། འདོད་པའི་སྐྱོན་ནི་བདག་གིས་མཐའ་ཡས་རིག །འཐབ་
མོ་མཁོན་བཅས་མྱ་ངན་སྡུག་བསྔལ་རྒྱུ། །འཇིགས་བྱེད་དུག་གི་ལོ་མ་འདྲ་བ་ལས། །མེ་དང་འདྲ་ཞིང་རལ་གྲིའི་སྔ་དང་འདྲ། །འདོད་པའི་ཡོན་ཏན་བདག་འདོད་མ་ཡིན་

༄༅། །ཏེ༑ །ཞེས་སོ། །གཉེན་འདུན་འཁོར་གཡོག་ལ་སོགས་འདུ་ཚོགས་ལ་ཆགས་པའི་ཉེས་པ་ནི། སེམས་ཉིད་ངལ་བསོ་ལས། བྱིས་དང་འགྲོགས་
པའི་ཉེས་པ་ཚད་མེད་དེ། །སྡིག་པ་འཕེལ་ཞིང་མི་དགེ་ངང་གིས་འགོ། །དགེ་བ་འགྲིབ་ཅིང་རྩོད་དང་ཉོན་མོངས་སྐྱེ། བྱས་པ་མི་གཟོ་ནམ་ཡང་འགྲུབ་དཀའ། །དོན་མང་བྱ་བ་
མང་ཞིང་འདུ་འཛིའི་གཡེངས། །མེ་དང་སྦྲུལ་དང་གཅན་གཟན་ཁྲོད་འདྲ་བའི། །བྱིས་པ་རྣམས་ལ་ཐག་རིང་བྱོལ་བར་བྱ། །ཞེས་དང་། མན་ངག་མཛོད་ལས། གྲོགས་ངན་
སྤྱོད་པ་འགོ་བའི་ཆོས་དྲུག་ནི། །བསམ་མེད་བྱིས་དང་འགྲོགས་ན་དོན་ཆུང་སྤྱོད་པ་འགོ། །ན་ཕྲན་གཞོན་དང་འགྲོགས་ན་རྩེ་རྒོད་སྤྱོད་པ་འགོ། །ཁྱིམ་པ་རྣམས་དང་འགྲོགས་
ན་སོ་ནམ་ཁེ་གྲགས་འགོ། །ཚོངས་ལ་དགའ་དང་འགྲོགས་ན་ཁེ་སྤོག་བསོགས་བུན་འགོ། །ཞེ་སྡང་ཅན་དང་འགྲོགས་ན་གདུག་རྩུབ་སྤྱོད་པ་འགོ། །བཤེས་གཉེན་སྐྱོང་དང་
འགྲོགས་ན་ལྟོ་གོས་ཟས་ཚོལ་འགོ། །དེ་བས་གྲོགས་ངན་སྤངས་ལ་འགྲོགས་བཟང་ཆོས་ལྡན་འགྲོགས། །ཞེས་དང་། སྤྱོད་འཇུག་ལས། སེམས་ཅན་མོས་པ་སྣ་ཚོགས་པ། །

རྒྱལ་བས་ཀྱང་ནི་མི་མགུ་ན། །བདག་འདྲ་ངན་པས་སྨོས་ཅི་དགོས། །ཞེས་སོ། །རྙེད་བཀུར་ལ་ཆགས་པའི་ཉེས་པ་ནི། ལྕེ་སྒོམ་གྱི་ཞལ་ནས། གྲོང་གིས་བསྙེན་བཀུར་
དག་ལ་ཆགས་གྱུར་ན། །ཉམས་དྲོད་ཡོན་ཏན་མ་ལུས་ཉམས་འགྱུར་ཞིང་། །ཉེས་པའི་སྐྱོན་རྣམས་ངང་གི་འབྱུང་བར་འགྱུར། །རྙེད་དང་བཀུར་སྟི་བདུད་ཀྱི་ཞགས་པ་ཡིན། །
ཞེས་དང་། ཡང་སྔ་མ་ལས། རྙེད་བཀུར་སྙན་གྲགས་ཕུང་འདྲེའི་ནང་དབྱེན་ལ། །ཆེ་ཁྱད་རློམ་སེམས་ཐེག་ཆེན་དོན་མ་གོ། །ཞེས་དེ་ལྟར་འདོད་པ་ལ་ཞེན་ཅིང་ཆགས་པས་
བསླུས་ཤིང་བདུད་ཀྱི་ལས་ཡིན་པར་གསུངས་ཏེ། མན་ངག་མཛོད་ལས། འདོད་ཡོན་རང་ཁར་སྤྱོད་པའི་ཉེས་དྲུག་ནི། །གཟུགས་ཀྱིས་མིག་བསླུ་ཕྱེ་ལེབ་མར་མེ་བཞིན། །
སྒྲ་ཡིས་རྣ་བསླུ་རི་དྭགས་གླིང་བུ་བཞིན། །དྲི་ཡིས་སྣ་བསླུ་ཙན་དན་བུང་བ་བཞིན། །རོ་ཡིས་ལྕེ་བསླུ་ཉ་མོ་ལྕགས་ཀྱུ་བཞིན། །རེག་བྱས་ལུས་བསླུ་གླང་ཆེན་འདམ་ཚུད་བཞིན། །
ཆོས་ཀྱི་ཡིད་བསླུ་རྔ་མོ་བུ་ཤི་བཞིན། །ཞེས་དང་། བསླུ་བྲིད་བདུད་ཀྱི་ཆོས་དྲུག་བསྟན་པ་ནི། །ནོར་སྲེད་ཅན་རྣམས་ནོར་གྱི་བསླུ་བའི་བདུད། །མཁྱེན་རྒྱ་ཅན་རྣམས་ཡོན་ཏན་

༄༅། །བསླུ་བའི་བདུད། །མཐོན་པོའི་རིགས་རྣམས་སྐྱེ་བས་བསླ་བའི་བདུད། །འདུ་བ་ཅན་རྣམས་བསོད་ནམས་བསླུ་བའི་བདུད། །ལས་ངན་ཅན་རྣམས་རྐྱེན་
གྱི་བསླུ་བའི་བདུད། །གྲགས་འདོད་ཅན་རྣམས་གཏམ་གྱི་བསླུ་བའི་བདུད། །ཤིན་ཏུ་མང་བས་དེའི་དབང་མ་སོང་བྱ། །ཞེས་སོ། །འདོད་པའི་ཉེས་པ་མདོར་བསྡུས་ནི། དེ་ཉིད་
ལས༑ འདོད་པས་ཉེས་པར་ཤེས་པའི་ཆོས་དྲུག་ནི། །འདོད་པས་ཚེ་འདིར་ལུས་སེམས་གདུང་བ་དང་། །ཕྱི་མ་ངན་འགྲོ་འཁོར་བར་རྟག་ཏུ་འཁྱམ། །ཀུན་དང་རྩོད་ཅིང་མི་དགེ་
ངང་གི་འཕེལ། །དགེ་བ་འགྲིབ་ཕྱིར་དམ་པ་རྣམས་ཀྱིས་སྨད། །ཅེས་གསུངས་སོ། །དེ་ལྟར་འདུ་འཛིའི་ཉེས་པ་དེ་དག་ལ་བསམ་ནས་དོན་མེད་པར་བརྟགས་ལ་སྤངས་པར་བྱ་
སྟེ༑ རྫོགས་པ་ཆེན་པོ་སེམས་ཉིད་ངལ་བསོ་ལས། བསམ་གཏན་འདོད་པས་རྣམ་གཡེངས་འདུ་འཛི་སྤངས། །ཡུལ་གྱི་དགའ་བ་སྟོན་ཁའི་སྤྲིན་འདྲ་ཞིང་། །གློག་ལྟར་
མི་བརྟེན་གཡོ་བའི་རང་བཞིན་ཏེ། །ལོངས་སྤྱོད་མི་རྟགས་སྒྱུ་མའི་ཁང་བཟང་འདྲ། །ནམ་ཡང་ཡིད་བརྟེན་མི་རུང་དེ་སྤངས་ལ། །མྱུར་བ་ཉིད་དུ་ཞི་བའི་ནགས་འདབས་

བསྟེན༑ །ཞེས་སོ། །བཞི་པ་དབེན་པའི་མཚན་ཉིད་ནི། འདུ་འཛི་དེ་དག་དང་བྲལ་བ་སྟེ། གཉིས་པ་དབེན་པའི་རྒྱུ་ནི། གཅིག་པུར་དགོན་པར་གནས་པའོ། །དེ་ལ་
དགོན་པ་ཞེས་བྱ་བ་ནི། དུར་ཁྲོད་དམ། ནགས་གསེབ་བམ། བྱ་སྐྱིབས་སམ། ཐང་ལ་སོགས་པ་གང་ཡིན་ནའང་ཡིན་ཏེ། གཞུ་འདོམ་ལྔ་བརྒྱ་སྲིད་དུ་ཡོད་པ་དེ་ལ་རྒྱང་
གྲགས་བྱ་བ་ཡིན་ལ། གྲོང་ལས་རྒྱང་གྲགས་གཅིག་ཕན་ཆད་འདས་པ་དེ་ལ་དགོན་པ་བྱ་བ་ཡིན་ཏེ། མངོན་པ་མཛོད་ལས། གཞུ་འདོམ་ལྔ་བརྒྱ་རྣམས་ལ་ནི། རྒྱང་
གྲགས་དེ་ལ་དགོན་པར་འདོད། །ཅེས་དང་། ཡིད་བཞིན་རིན་པོ་ཆེའི་མཛོད་ལས། སོར་མོ་ཉི་ཤུ་རྩ་བཞི་ཁྲུ་གང་སྟེ། །ཁྲུ་བཞི་གཞུ་གང་དེ་ཉིད་ལྔ་བརྒྱ་ལས། །རྒྱང་གྲགས་
གཅིག་སྟེ་དགོན་པའི་ཚད་དུ་བསྟན། །ཞེས་དང་། རི་ཁྲོད་དགའ་ལྡན་སྒྲོན་མེ་ལས། ས་ཕུག་བྲག་ཕུག་བྱ་སྐྱིབས་ཉམས་དགའ་བ། །མ་བརྩེགས་ཁང་བཟང་རྡོ་རྗེ་ལྟ་བུ་དང་། །འབབ་
ཆུ་གཙང་མ་སྲོག་ཆགས་མེད་པ་དང་། །སྐྱེ་ཤིང་ནགས་ཚལ་རི་བྲག་སྣ་ཚོགས་དང་། །སྨན་དང་སྤོས་དང་མེ་ཏོག་སྣ་ཚོགས་དང་། །རང་དབང་སྤྱོད་ཅིང་གཞན་གྱིས་སེར་སྣ་མེད། །

༄༅། །རྔོན་པ་རྫིའུ་ཤིང་ཐུན་ལ་སོགས་ཀྱང་། །རྟག་ཏུ་རི་ཁྲོད་གནས་པའི་དགེ་སློང་ལ། །དད་གུས་མོས་པའི་སེམས་ཀྱི་དགའ་བར་བྱེད། །སྙན་པ་སྒྲོགས་
ཤིང་མཐུན་རྐྱེན་བསྒྲུབ་པར་བྱེད། །དེ་ཕྱིར་བརྩོན་པས་རི་ཁྲོད་བརྟེན་པར་བྱེད། །ཞེས་སོ། །གསུམ་པ་དབེན་པའི་ཡོན་ཏན་ནི། བསམ་གྱིས་མི་ཁྱབས་ཏེ། སངས་
རྒྱས་རྣམས་ལ་བསྙེན་བཀུར་གྱི་མཆོག་ཏུ་འགྱུར་བ་དང་། འཁོར་བ་ལ་ཡིད་དབྱུང་བ་དང་། འཇིག་རྟེན་ཆོས་བརྒྱད་དང་བྲལ་བ་དང་། ཉོན་མོངས་པ་མི་འཕེལ་བ་དང་། ཏིང་
ངེ་འཛིན་རྒྱུད་ལ་སྐྱེ་བ་སྟེ། ཟླ་བ་སྒྲོན་མེའི་མདོ་ལས། ཟས་དང་སྐོམ་དང་དེ་བཞིན་གོས་རྣམས་དང་། །མེ་ཏོག་སྤོས་དང་ཕྲེང་བ་རྣམས་ཀྱིས་ནི། །ཁྱུང་མཆོག་རྒྱལ་ལ་
བསྙེན་བཀུར་བྱས་མི་འགྱུར། །གང་ཞིག་བྱང་ཆུབ་རབ་ཏུ་འདོད་བྱེད་ཅིང་། །འདུས་བྱས་ངན་པས་ཡིད་དབྱུང་སེམས་ཅན་གྱི། །དོན་དུ་དགོན་པར་གནས་ཏེ་གམ་བདུན་བོར། 
འདི་ནི་དེ་བས་བསོད་ནམས་ཁྱད་པར་འཕགས། །ཞེས་དང་། དེ་བཞིན་འདུས་བྱས་རྟག་ཏུ་ཡིད་དབྱུང་འགྱུར། །དེ་བཞིན་འཇིག་རྟེན་ཅི་ལའང་འདོད་པ་མེད། །ཟག་པ་

རྣམས་ནི་རྣམ་པར་འཕེལ་མི་འགྱུར། །ཞེས་དང་། གྲོང་དང་གྲོང་ཁྱེར་དག་ལ་དགའ་སྤངས་ལ། །རྟག་ཏུ་དབེན་ཞིང་ནགས་ཁྲོད་བསྟེན་པར་གྱིས། །བསེ་རུ་ལྟ་བུར་
རྟགས་ཏུ་གཉིས་མེད་བྱོལ། །རིང་པོར་མི་ཐོག་ཏིང་འཛིན་མཆོག་འཐོབ་འགྱུར། །ཞེས་དང་། ངལ་བསོ་ལས། སྲིད་ལ་སྐྱོ་བས་དགོན་པར་རབ་ཕྱོགས་ཏེ། །གོམ་པ་
བདུན་ཙམ་བོར་བའི་བསོད་ནམས་ནི། །གང་གི་བསྐལ་པ་གང་གའི་སངས་རྒྱས་ལ། །བསྐལ་པར་མཆོད་པའི་བསོད་ནམས་ཕུང་པོ་ནི། །སྔ་མའི་བསོད་ནམས་བརྒྱ་སྟོང་
ཆར་མི་ཕོད། །དེ་ཕྱིར་ཞི་བའི་ནགས་འདབས་བསྟེན་པར་བྱ། །ཞེས་དང་། རི་ཁྲོད་དགའ་ལྡན་སྒྲོན་མ་ལས། རི་དྭགས་བཞིན་དུ་སྐྱེ་བོའི་ཚོགས་སྤངས་ནས། །རི་
སུལ་དབེན་པར་གཅིག་པུར་གནས་གྱུར་ན། །ཉེས་པའི་སྐྱོན་རྣམས་ངང་གིས་མི་འབྱུང་ཞིང་། །ལེགས་པའི་ཡོན་ཏན་མཐའ་ཡས་ཤུགས་ཀྱི་འཐོབ། །ཆགས་མེད་རི་
ཁྲོད་གནས་པས་སྦྱིན་པ་རྫོགས། །འདོད་ཆགས་ཡུལ་རྐྱེན་མེད་པས་ཚུལ་ཁྲིམས་དག །མི་སྡུག་ཁོང་ཁྲོ་མེད་པས་བཟོད་ལ་གནས། །སྙོམས་ལས་ལེ་ལོ་མེད་པས་

༄༅། །བརྩོན་འགྲུས་ལྡན། །གྲོགས་མེད་གཅིག་པུར་གནས་པས་བསམ་གཏན་འཕེལ། །བསམ་རྒྱུ་ཆོས་ལས་མེད་པས་ཤེས་རབ་སྐྱེ། །དེ་བཞིན་
ལམ་གྱི་མི་མཐུན་ཕྱོགས་སྤངས་བས། །མི་དགེ་སྡིག་པའི་དྲི་མས་མ་གོས་ཤིང་། །དྲན་དང་ཤེས་བཞིན་ངང་གིས་ལྡན་པས་ན། །ལྷག་པའི་བསམ་པ་གསུམ་དང་
སྡོམ་པ་གསུམ། །བསྐྱེད་རྫོགས་གཉིས་དང་ལྟ་སྒོམ་སྤྱོད་པ་གསུམ། །ཆོས་སྤྱོད་བཅུ་དང་ཚོགས་གཉིས་ངང་གིས་འཕེལ། །ཞི་གནས་ལྷག་མཐོང་ཏིང་འཛིན་ཤུགས་
ཀྱིས་སྐྱེ། །ཉོན་མོངས་རྣམ་རྟོགས་སྒྲིབ་པ་དེ་ཡིས་སྤང་། །མཆོག་དང་ཐུན་མོངས་དངོས་གྲུབ་མ་ལུས་འཐོབ། །དེས་ན་རི་ཁྲོད་དབེན་པའི་གནས་མཆོག་དེ། །དུས་
གསུམ་རྒྱལ་བ་རྣམས་ཀྱི་གཤེགས་ཤུལ་ཡིན། །གྲུབ་ཐོབ་རྣལ་འབྱོར་རྣམས་ཀྱི་བཞུགས་གནས་ཡིན། །ཡོན་ཏན་བསྔགས་པ་རྒྱ་ཆེར་གསུངས་པས་ན། །རྒས་
དང་ན་དང་ལུས་རྒུད་མ་གཏོགས་པ། །ལང་ཙོ་ལྡན་པས་རི་ཁྲོད་ཅིས་མི་བརྟེན། །སྙིང་པོ་མེད་པའི་འདུ་འཛིའི་ཅི་ཞིག་བྱེད། །གང་ཞིག་གྲོང་གི་འདུ་འཛིའི་ནང་

གནས་པ། །འགལ་རྐྱེན་སྡུག་བསྔལ་སྣ་ཚོགས་ནང་ན་གནས། །དོན་མེད་མི་ཚེ་ཡེངས་མ་ལམ་དུ་ཟད། །དེ་ཕྱིར་བརྩོན་པས་རི་ཁྲོད་བརྟེན་པར་བྱ། །ཞེས་སོ། །དེ་
ལྟར་ལུས་འདུ་འཛི་ལས་དབེན་པར་བྱས་ཏེ། སེམས་ཀྱི་བསམ་དཔྱོད་ཀྱང་འདི་བཞིན་དུ་བྱའོ། །གང་ཞིག་རི་ཁྲོད་དགོན་པར་གནས་པའི་ཚེ། །བདག་ཉིད་གཅིག་པུར་རི་
ཁྲོད་འདིར་འོང་ནས། །དོན་དང་དགོས་པ་ཅི་ཞིག་ཚོལ་བསམ་ནས། །ཐ་མལ་མི་སྡོད་གདིང་སྟོབས་ཆེར་བསྐྱེད་ཅིང་། །འཇིག་རྟེན་རྣམ་རྟོག་མ་ལུས་རབ་སྤངས་ནས། །
བླ་མའི་མན་ངག་ཚུལ་བཞིན་ཉམས་སུ་བླང་། །བདག་མེད་མཐའ་བྲལ་མཉམ་ཉིད་དོན་ལ་བལྟ། །དམིགས་མེད་མ་བཅོས་གཉུག་མའི་ངང་ལ་བསྒོམས། །མཐུན་པའི་
རྐྱེན་རྣམས་ཀུན་ལ་ཆགས་མེད་ཅིང་། །མི་འགོག་ཞེན་མེད་སྒྱུ་མའི་ཚུལ་གྱི་སྤྱོད། །མི་མཐུན་རྐྱེན་རྣམས་བྱང་ཆུབ་ལམ་དུ་བསྲེ། །སྒོ་གསུམ་ཐ་མལ་མི་བཞག་ཐབས་ལ་
འབད༑ །ཁོ་ཐག་གཏིང་ནས་ཆོད་ནས་ཅི་དགར་ཞོག །མོས་པའི་དད་ལྡན་རྣམས་ལ་ལུང་བཞིན་སྟོན། །འདོད་འདུན་སྙན་གྲགས་ངོ་བསྲུངས་འདུ་འཛི་སྤངས། །ཧ་ཅང་

༄༅། །ལྷག་པའི་བསྙེན་བཀུར་བླང་མི་བྱ། །རྟག་ཏུ་དམན་པའི་ས་བཟུང་བཟོད་གནས་ཤིང་། །བྱམས་དང་སྙིང་རྗེ་བྱང་ཆུབ་སེམས་མཆོག་སྦྱངས། །བདག་
གཞན་དགེ་བ་བྱང་ཆུབ་ཆེན་པོར་བསྔོ། །དོན་དམ་མི་རྟོག་འཁོར་གསུམ་རྩི་ཡི་བཟུང་། །ཞེས་ལྕེ་སྒོམ་གྱི་གསུངས་སོ།། ༈ །།གཉིས་པ་ཐུན་མོངས་མ་
ཡིན་པ་རང་གི་སྔོན་འགྲོ་ལ་གཉིས་ཏེ། སྤྱི་དང་བྱེ་བྲག་གཉིས་ལས། བྱེ་བྲག་ནི། འདིའི་ལུགས་སུ་ཆགས་པ་ཅན་ཐིག་ལེ་ལ་བསླབ་པ་དང་། ཆགས་མེད་རླུང་ལ་
བསླབ་པ་འགའ་ཞིག་ཡོད་པ་བླ་མའི་ཞལ་ཤེས་ལྟར་ལོགས་སུ་གསལ་ལོ། །སྤྱི་ལྟར་བསྟན་པ་ལ་གསུམ་སྟེ། ཕྱི་ནང་གསང་གསུམ་ལས། ཕྱི་ལུས་ངག་ཡིད་གསུམ་
རུ་ཤན་དབྱེ་ཞིང་སྔོན་དུ་འགྲོ་བ། ནང་ལུས་ངག་ཡིད་གསུམ་རུ་ཤན་དབྱེ་ཞིང་སྒྲིབ་པ་སྦྱོང་བ། གསང་བ་ལུས་ངག་ཡིད་གསུམ་རྣལ་དུ་དབབ་ཅིང་སོར་འཇུག་པའོ། །དང་
པོ་ཕྱི་ལུས་ངག་ཡིད་གསུམ་རུ་ཤན་དབྱེ་ཞིང་སྔོན་དུ་འགྲོ་བ་ལ་གསུམ་སྟེ། ལུས་ངག་ཡིད་དོ། །དང་པོ་ལུས་ལའང་རུ་ཤན་དབྱེ་བ་དང་། སྔོན་འགྲོ་དངོས་གཉིས་

ལས༑ དང་པོ་ནི། ཐལ་འགྱུར་ལས། འཁོར་འདས་རུ་ཤན་མ་ཕྱེད་ན། །ཁམས་གསུམ་ལུས་ངག་ཡིད་གསུམ་ཀྱང་། །འབྲེལ་པ་ཆོད་པར་མི་འགྱུར་བས། །འཁོར་
འདས་རུ་ཤན་དབྱེ་བར་བཤད། །ཅེས་པས་དང་པོ་ལུས་འདི་རྒྱུ་མ་རིག་པ་ལས་སྐྱེས་པས། དུས་རྒྱུན་དུ་འཁོར་བར་འཁྱམ་སྟེ། ད་ཕྱིན་ཆད་འཁོར་བར་མི་འཁྱམ་པར་བྱ་བའི་
ཕྱིར༑ ལུས་དང་འཁོར་བ་རུ་ཤན་དབྱེ་བ་ནི། འདས་རྗེས་ལས། ལུས་ཀྱི་སྔོན་འགྲོ་བྱ་བའི་ཕྱིར། །རིགས་དྲུག་སྤྱོད་པ་སྣ་ཚོགས་སྤྱད། །དཀོན་མཆོག་གསུམ་གྱི་སྤྱོད་པ་
བྱ༑ །ཞེས་པས། མི་མེད་པའི་རི་ལ་ཕྱིན་ཏེ། ད་ནི་སེམས་ཅན་ཐམས་ཅད་ཀྱི་ལུས་དང་འཁོར་བ་རུ་ཤན་ཕྱེ་ལ། ལུས་ནི་ཕྱིས་འཁོར་བར་མི་ལྡོག་པར་བྱ་སྙམས་དུ་སེམས་
བསྐྱེད་ནས། དེ་ནས་དམྱལ་བ་ཚ་གྲང་། ཡི་དྭགས་བཀྲེས་སྐོམས། དུད་འགྲོ་བཀོལ་སྤྱད། མི་སྐྱེ་ཤི། ལྷ་མ་ཡིན་འཐབ་རྩོད། ལྷ་འཕོ་ལྕང་གི་སྡུག་བསྔལ་རྣམས་
རང་གི་རྒྱུད་ཐོག་ཏུ་བསམ་ལ། དེ་དག་གི་སྤྱོད་པ་བདེ་སྡུག་སྒྲ་སྐད་སྣ་ཚོགས་དྲན་ཚད་བྱའོ། །དེ་ནས་ལུས་ལ་ཆགས་ཞེན་དགག་སྒྲུབ་བཀྲེས་སྐོམ་མེད། སྙན་པ་བྱུང་ན་

༄༅། །ཕྱེད་པའི་རྟགས་ཡིན་ཏེ། མ་བྱུང་གི་བར་དུ་བསྐྱར་རོ། །གཉིས་པ་སྔོན་འགྲོ་དངོས་ནི། ཐལ་འགྱུར་ལས། རྡོ་རྗེ་དཀྱིལ་ཀྲུང་དང་བཅས་ནས། །ལུས་
སྦྱང་སེམས་ལ་ཕན་པའོ། །ཞེས་པས། དེ་ནས་དཀྱིལ་ཀྲུང་ནི། རྐང་མཐིལ་གཉིས་སྤྲད། ལུས་དྲང་པོར་བསྲང་། ལག་པ་གཉིས་སྤྱི་བོར་མ་རེག་པར་ཐལ་མོ་སྦྱར་ཏེ། 
ཡར་རྩེ་མར་རྩེ་གཉིས་རྡོ་རྗེ་རྭ་གསུམ་པ་འདྲ་བ་ལ་ཉིན་མཚན་དུ་འབད་དོ། །རྟགས་ནི་ལུས་ཁོལ་བུ་ན་བ་དང་། ཁང་རུལ་ཞིག་པ་ལྟར་ཚུག་མི་ཐུབ་ཅིང་དྲོད་སྐྱེ་བ་དང་། རྣམ་རྟོག་
མེད་པ་འབྱུང་། དེ་ཡང་ཡར་རྩེ་གསུམ་ནི་ངོ་བོ་རང་བཞིན་ཐུགས་རྗེ་གསུམ་མཚོན། མར་རྩེ་གསུམ་སྐུ་གསུམ་མཚོན་ཞིང་རྐེད་པ་གཅིག་ཏུ་དྲིལ་བ་ནི། ཉམས་ལེན་ཁྲེག་ཆོད་
ཐོད་རྒལ་གཉིས་ངོ་བོ་གཅིག་པའི་དོན་ལམ་དུ་བྱེད་པ་མཚོན་ནོ། །དེ་ལྟར་ལུས་ཀྱི་སྔོན་འགྲོ་བྱས་པ་ལ་དགོས་པ་གསུམ་སྟེ། ཐུན་མོང་དང་། ཁྱད་པར་མཐར་ཐུག་གོ། །དང་པོ་
ནི༑ ལུས་ཀྱི་སྡིག་པ་ཐམས་ཅད་དག་པ་དང་། ལུས་རྡོ་རྗེ་མེ་འབར་བ་ལྟར་མཐོང་བས་ལུས་ཀྱི་གདོན་བགེགས་དང་བར་ཆད་ཞི་བ་དང་། ལུས་ཀྱི་ཞེན་པ་ལོག་པའི་དགོས་པ་

ཡོད་དོ། །གཉིས་པ་ནི། དེ་ལྟར་ལུས་ཀྱི་ཞེན་པ་ལོག་པས། ཕྱིན་ཆད་འཁོར་བར་མི་འཇུག་ཅིང་། ལུས་སྤྲུལ་པའི་སྐུར་གྲོལ་བའི་དགོས་པ་ཡོད་དོ། །གསུམ་པ་ནི། 
ལུས་སངས་རྒྱས་ཐམས་ཅད་ཀྱི་སྐུ་རྡོ་རྗེ་དང་གཉིས་སུ་མེད་པར་གདོད་མའི་དབྱིངས་སུ་མྱ་ངན་ལས་འདས་པའི་དགོས་པ་ཡོད་དོ། །གཉིས་པ་ཕྱི་ངག་གི་རུ་ཤན་དབྱེ་བ་དང་སྔོན་
འགྲོ་དངོས་གཉིས་ལས། དང་པོ་ནི། འདས་རྗེས་ལས། ངག་གི་སྔོན་འགྲོ་བྱ་བའི་ཕྱིར། །རིགས་དྲུག་སྒྲ་སྐད་སྣ་ཚོགས་བརྗོད། །ཞི་ཁྲོའི་སྒྲ་དང་འབྱུང་བའི་སྒྲ། །
རྣམ་པ་སྣ་ཚོགས་ཉིད་ལ་སྤྱད། །ཅེས་པས། དེའང་མ་རིག་པ་ལས་གྲུབ་པའི་ལུས་ལ། ངག་ཅེས་པའི་སྒྲ་འདིས་བརྟེན་ནས་འཁོར་བར་འཁྱམ་སྟེ། ད་ཕྱིན་ཆད་འཁོར་
བར་མི་འཇུག་པར་བྱ་བའི་ཕྱིར། ངག་དང་འཁོར་བ་གཉིས་རུ་ཤན་དབྱེ་བ་གལ་ཆེ་བས། མི་མེད་པའི་སར་ཕྱིན་ནས། ད་ནི་སེམས་ཅན་ཐམས་ཅད་ཀྱི་དོན་དུ་ངག་དང་འཁོར་
བ་གཉིས་རུ་ཤན་དབྱེ་ལ་ཕྱིར་མི་ལྡོག་པར་བྱ་སྙམ་དུ་སེམས་བསྐྱེད་ནས། རིགས་དྲུག་གི་སྒྲ་སྐད་སྣ་ཚོགས་དང་། ཞི་བའི་གསུངས་དབྱངས་དང་། ཁྲོ་བོའི་གད་མོ་

༄༅། །དང་༑ འབྱུང་བའི་སྒྲ་སྐད་སྣ་ཚོགས་ཡིད་ལ་དྲན་ཚད་ངག་ཏུ་བརྗོད་དོ། །རྟགས་ནི། བླ་མའི་གདམས་ངག་ལ་གོ་བ་སྐྱེས་ནས། ཆེད་དུ་མ་བཟུང་
བར་རང་རྡོལ་བ་དང་། ཆོས་ཀྱི་ཚིག་དོན་མང་པོ་རང་རྡོལ་དུ་འབྱུང་ངོ་། །དེ་ལྟར་མ་བྱུང་གི་བར་དུ་བསྐྱར་རོ། །གཉིས་པ་ངག་གི་སྔོན་འགྲོ་དངོས་ནི། ཐལ་འགྱུར་ལས། 
ངག་གི་ཧཱུཾ་ཞེས་གནས་པ་ལས། །རྒྱས་གདབ་པ་དང་རྩལ་སྦྱོང་གཉིས། །གཉེན་བརྩལ་ལམ་དུ་ཞུག་པ་ཉིད། །དེ་ལྟར་ངག་སྦྱོངས་སེམས་ལ་ཕན། །ཞེས་དང་། འདི་
ལ་རྒྱས་གདབ་པ། རྩལ་སྦྱང་བ། གཉེན་བརྩལ་ལ། ལམ་དུ་ཞུགས་པ་དང་བཞི་ལས། དང་པོ་རྒྱས་གདབ་པ་ཡང་གཉིས་ལས། ཕྱི་སྣང་བ་ལ་རྒྱས་གདབ་པ་
ནི༑ ངག་ཏུ་ཧཱུྃ་རིང་པོ་བརྗོད་པས། རང་གི་སྣ་བུག་གཡས་ནས་ཧཱུྃ་མཐིང་ནག་ཡེ་ཤེས་ཀྱི་མེ་འབར་བ་གཅིག་འཕྲོས་གཉིས་འཕྲོས་གྲངས་མེད་པ་འཕྲོས་པས། རང་གི་
ཁང་ཁྱིམ་ཐམས་ཅད་གང་། དེ་ལ་ཤོང་ཡུལ་ཁམས་ཐམས་ཅད་གང་། དེ་བཞིན་དུ་ཕྱོགས་བཅུ་ནམ་མཁའི་ཁམས་ཐམས་ཅད་གང་ནམ་མཁས་གར་ཁྱབ་ཧཱུྃ་གིས་མེ་རེ་

རེ་གང་བར་བསམ་ཞིང་། སྭོ་དང་མཆུ་མ་རེག་ཙམ་དུ་ཧཱུྃ་ནར་ར་ར་ཅི་ནུས་སུ་བགྲང་སྟེ། རླུང་དང་ཤེས་པ་སྣང་བ་གསུམ་གཅིག་ཏུ་གཏད་ལ་མ་ཡེངས་པར་བྱའོ། །དེ་ནས་
སྣང་བ་ཐམས་ཅད་བན་བུན་དུ་སོང་ན་རྒྱས་ཐེབ་པའི་རྟགས་ཡིན་ནོ། །དེས་ནི་ཕྱི་སྣང་བ་ཐམས་ཅད་རང་བཞིན་མེད་པར་གྲོལ་བའི་དགོས་པ་ཡོད་དོ། །གཉིས་པ་ནང་
ཕུང་པོ་ལ་རྒྱས་གདབ་པ་ནི། ཡང་སྐྱིལ་ཀྲུང་བྱ་སྟེ། ཕྱིའི་ཧཱུྃ་རྣམས་གཅིག་བྱུང་གཉིས་བྱུང་ཐམས་ཅད་ལུས་ཀྱི་ནང་དུ་བྱུང་བར་བསམ་ཞིང་། སྤྱི་གཙུག་མན་ཆད་
རྐང་མཐིལ་ཡན་ཆད་རྩ་ཆེན་རྩ་ཆུང་བ་སྤུའི་རྩེ་མོ་ཚུན་ཆད་ཧཱུྃ་གི་མེར་རེ་རེ་གང་བར་བསམ་ཞིང་ཧཱུྃ་ཐུང་ངུ་འབུད་ཅིང་འདོན་ནོ། །ཧཱུྃ་རང་ངེ་བ་སྙམས་བྱེད་ན་རླུང་སྡོམ་པ་གནད་
ཡིན་ནོ། །དེས་ནི་ནང་ཤ་ཁྲག་གདོས་པོའི་ཕུང་པོ་རང་བཞིན་མེད་པར་གྲོལ་བའི་དགོས་པ་ཡོད་དོ། །གཉིས་པ་རྩལ་སྦྱང་བ་ལ་ཡང་གཉིས་ཏེ། དང་པོ་ཕྱི་སྣང་
བ་ལ་རྩལ་སྦྱང་བ་ནི། ངག་ཏུ་ཧཱུྃ་དྲག་པོ་བརྗོད་པས་རང་གི་སྣ་བུག་གཡོན་ནས་ཧཱུྃ་ནག་པོ་ཡེ་ཤེས་ཀྱི་མེ་འབར་བ་གཅིག་མདའ་འཕང་བ་ལྟར་འུར་སྒྲ་དང་བཅས་ཏལ་གྱི་

༄༅། །སོང་བས། རང་གི་ཉེ་སྐོར་དུ་ཡོད་པའི་ཤིང་དང་རྡོ་དང་། བྲག་ལ་སོགས་པ་དངོས་པོ་སྲ་ཞིང་འཐས་པ་ཐམས་ཅད་ལ་ཟང་ཐལ་དུ་འཛུར་བར་
བསམ༑ དེ་བཞིན་དུ་ཕྱི་རོལ་གྱི་དངོས་པོར་གྱུར་ཚད་ཐམས་ཅད་ལ་ཕར་ཐལ་ཚུར་ཐལ་ཕུག་ནས་སོང་སིང་ཁྲལ་ཁྲོལ་དུ་བཏང་ནས་མཐར་ལྷག་མ་མ་ལུས་པར་བསམ་ལ། 
ཧཱུྃ་དྲག་ལ་ཐུང་བར་བརྗོད། རྟགས་ནི་ཕྱིའི་སྣང་བ་ཐམས་ཅད་སོང་སིང་ཁྲལ་ཁྲོལ་སྣང་ལ་རང་བཞིན་མེད་པའི་སྙམ་འབྱུང་ངོ་། །དེ་ལྟར་མ་བྱུང་གི་བར་དུ་བསྐྱར་རོ། །
དེ་ལྟར་ཕྱི་སྣང་བ་ལ་རྩལ་སྦྱངས་པས་དངོས་པོ་ལ་ཞེན་པ་ལོག་ཅིང་སྣང་བ་བདེན་མེད་དུ་འགྲོ་བའི་དགོས་པ་ཡོད་དོ། །གཉིས་པ་ནང་ཕུང་པོ་ལ་རྩལ་སྦྱང་བ་ནི། ཧཱུྃ་
མཐིང་ནག་མཐོ་གང་པ་གཅིག་གི་རང་གི་ལུས་ཐམས་ཅད་ཕྱི་ཐལ་ནང་ཐལ་སྐོར་ཙེ་མེད་པར་ཕུག་ནས་སང་སིང་བསམ་ཞིང་། ཧཱུྃ་དྲག་ལ་ཐུང་བར་བརྗོད་པས། འབྱོངས་
པའི་རྟགས་ནི། ལུས་ཀྱི་ཤ་ཀོལ་ཙེར་འཕར་བ་དང་ཁྲལ་མ་ཁྲོལ་དུ་སོང་བའི་སྣང་བ་འབྱུང་ངོ་། །དེ་མ་བྱུང་གི་བར་དུ་བསྐྱར་རོ། །དེས་ནི་ཕུང་པོའི་ནད་གདོན་ཞི་བ་དང་། 

ཕུང་པ་གཅེས་འཛིན་ཐོང་ནས་འོད་གསལ་སྒྱ་མར་གྲོལ་བའི་དགོས་པ་ཡོད་དོ། །གསུམ་པ་གཉེན་བརྩལ་བ་ནི། ངག་ཏུ་ཧཱུྃ་བརྗོད་པས་རང་ཉིད་ཧཱུྃ་མཐིང་ནག་གཅིག་ཏུ་
བསམ༑ རང་གི་མདུན་དུ་ཧཱུྃ་དམར་པོ་གཅིག་བསམ། ཧཱུྃ་མཐིང་ནག་དེ་ལ་ཧཱུྃ་ནག་པོའི་ཕྲེང་བ་འཕྲོས་པས་མདུན་གྱི་ཧཱུྃ་དམར་པོ་དེ་ལ་ཧྲི་ལ་ལི་ལི་འཁྲིལ་བར་བསམ། 
ཡང་ཕྱིར་གྲོལ་ནས་ཧཱུྃ་མཐིང་ག་དེ་ལ་ཧྲིལ་ལི་ལི་འཁྲིལ་བར་བསམ། དེ་བཞིན་དུ་ཕར་དཀྲི་ཚུར་དཀྲི་ལན་མང་དུ་བྱ། མཐར་ཧཱུྃ་ནག་པོ་ལ་ཚུར་དཀྲིས་པས་རི་བོ་མཆོག་རབ་
ཙམ་དུ་བསམ། ཡང་ཧཱུྃ་དམར་པོ་དེ་ལ་ཧཱུྃ་གི་ཕྲེང་བ་འཕྲོས་ནས། ཧཱུྃ་ནག་པོ་ལ་གཡོན་དུ་དཀྲིས། ཡང་ཕྱིར་གྲོལ་ནས་ཧཱུྃ་དམར་པོ་ལ་དཀྲིལ། དེ་བཞིན་དུ་ཕར་
དཀྲིས་ཚུར་དཀྲིས་ལན་མང་དུ་བྱས་ནས་མཐར་ཧཱུྃ་དམར་པོ་ལ་དཀྲིས་པས་རི་བོ་མཆོག་རབ་ཙམ་དུ་བསམ། དེ་ནས་ཧཱུྃ་ནག་པོས་དམར་པོ་ལ་གཡས་སྐོར་དུ་ཀྱིལ་ལི་ལི་བསྐོར་
བར་བསམ། ཧཱུྃ་དམར་པོས་ནག་པོ་ལ་ཀྱིལ་ལི་ལི་གཡོན་སྐོར་དུ་བསྐོར་བར་བསམ། དེ་ནས་ཧཱུྃ་གཉིས་ཁ་སྦྱར་ནས་གཡས་སུ་ཁྱམ། ཁྱམ། གཡོན་དུ་ཁྱམ་ཁྱམ། 

༄༅། །མདུན་དུ་ཁྱམ་ཁྱམ། རྒྱབ་ཏུ་ཁྱམ་ཁྱམ་འཁྲབ་པར་བསམ། མཐར་ཧཱུྃ་གཉིས་ཇེ་ཆུང་ཇེ་ཟླུམ་དུ་སོང་ནས། ཐིག་ལེ་དམར་ནག་ཡུང་འབྲུ་ཙམ་
གཉིས་ལ་ཡུན་རིང་དུ་ཤེས་པ་གཏད། ཐིག་ལེ་གཉིས་ཀྱང་གཅིག་ཏུ་འགྲིལ་ནས་ནམ་མཁའི་དཀྱིལ་དུ་ཧྲིལ་ལི་ལི་འགྲིལ་བ་ལ་ཤེས་པ་གཏད་དོ། །མཐར་ཐིག་ལེ་གཉིས་ཀྱང་
ནམ་མཁའ་སྟོང་གསལ་དུ་ཐིམ་པའི་ངང་ལ་ཤེས་པ་ལྷན་གྱི་བཞག །དེ་ལྟར་གཉེན་བརྩལ་བས་སེམས་གར་གཏད་དུ་ཟིན་ཅིང་བློ་ལས་སུ་རུང་བའི་དགོས་པ་ཡོད་དོ། །བཞི་
པ་ལམ་དུ་ཞུགས་པ་ནི། རང་ཉིད་ཧཱུྃ་དཀར་པོ་ཁྲུ་གང་ཙམ་མདངས་འོད་ཟེར་དུ་འཕྲོ་བ་གཅིག་ཏུ་བསམས་ལ། ཧཱུྃ་དལ་གྱི་བསྒྲང་པས་དང་པ་ཧཱུྃ་དེ་ས་ལ་མ་རེག་ཙམ་གྱི་ཏལ་ལ་
ལ་སོང་བས་རང་གར་འགྲོ་མྱོང་བའི་ལམ་ལ་ཞུགས་ནས། རྒྱ་དབུས་རིང་ཐུང་། ལ་ཀླུང་ཆུ་གྲུ་གྲོང་ཡུལ་གར་སླེབ་ཐམས་ཅད་ཉུལ་བར་བསམ། དེས་སྔར་གྱི་བག་ཆགས་
ཐམས་ཅད་གྲོལ་བའི་དགོས་པ་ཡོད། དེ་ནས་བར་དོའི་གནས་དང་། དམྱལ་བ། ཡི་དྭགས། དུད་འགྲོ། མི་དང་། ལྷ་མ་ཡིན་དང་ལྷའི་གནས་ཐམས་ཅད་ཀྱང་

ཐར་ཆགས་སུ་ཉུལ་བར་བསམ། དེས་བར་དོ་དང་རིགས་དྲུག་གི་ལམ་ལ་མི་འཇུག་པའི་དགོས་པ་ཡོད་དོ། །དེ་ལྟར་མ་དག་པའི་ལམ་དུ་ཞུགས་ཚེ། ཧཱུྃ་དེས་མཐོང་ཚད་
ཀྱི་དངོས་པོ་ཐམས་ཅད་འོད་ཕུང་དུ་ཡལ་བར་བསམ་པ་ནི་མན་ངག་གོ། །དེ་ནས་ཧཱུྃ་དེ་ནམ་མཁའ་ལ་རྒྱང་འཕུར་ནས། སངས་རྒྱས་ཀྱི་ཞིང་ཁམས་ཐམས་ཅད་ཉུལ་ཏེ། 
ཤར་ཕྱོགས་མངོན་པར་དགའ་བའི་ཞིང་ཁམས་སུ་སངས་རྒྱས་མི་བསྐྱོད་པ་གཙོ་འཁོར་ཐམས་ཅད་ལ་ཕྱག་འཚལ། མཆོད་པ་ཕུལ། ཆོས་ཞུས། གནང་བ་ཐོབ། 
ལུང་བསྟན་པར་བསམ། དེ་བཞིན་དུ། ལྷོ་དཔལ་ལྡན་ནུབ་བདེ་ཆེན། བྱང་ལས་རབ། དབུས་སྡུག་པོ་བཀོད་པ་སྟེ། སྟེང་འོག་མི་ན་ཆོས་དབྱིངས་ཕོ་བྲང་རྣམས་
སུ༑ རིགས་ཀྱི་བདག་པོ་རྣམས་ལ་ཕྱག་འཚལ། མཆོད་པ་ཕུལ། ཆོས་ཞུས། གནང་བ་ཐོབ། ལུང་བསྟན་པར་བསམ། དེས་ཞིང་ཁམས་ཐམས་ཅད་མངོན་
དུ་གྱུར་པའི་དགོས་པ་ཡོད་དོ། །དེ་ལྟར་ཧཱུྃ་བརྗོད་པ་ཐམས་ཅད་ཀྱི་རྗེས་ལ། ཤེས་པ་བདེ་གསལ་མི་རྟོག་པའི་ངང་ལ་རང་བབས་སུ་ལྷོད་དེ་གནས་པ་ཡིན་པས། དེ་

༄༅། །ཉིད་ཀྱི་ངང་ལ་དར་ཅིག་མཉམ་པར་བཞག་ཅིང་། དེ་དག་གི་རྗེས་ཀྱི་ཤེས་པ་ཇི་ལྟར་འདུག་ཀྱང་རང་གི་རྒྱུད་ལ་བཀལ་ལ་ལྟའོ། །དེ་ཡང་ཧཱུྃ་བརྗོད་དུས་
རླུང་སེམས་རྩེ་གཅིག་ཏུ་ཕྱི་ནང་གར་གཏདས་དེར་བཟུང་བ་ཡིན་པས། རྣམ་རྟོག་འགག་ཡུལ་གཞན་ལས་ཆེ་བ་ནི་རྟེན་འབྲེལ་གྱི་ཆེ་བ་ཡིན་ནོ། །དེ་ལྟར་ངག་གི་སྔོན་འགྲོའི་
སྤྱོད་པ་བྱས་པའི་དགོས་པ་ལ་གསུམ་སྟེ།ཐུན་མོང་དང་། ཁྱད་པར། མཐར་ཐུག་གོ། །དང་པོ་ནི། ངག་གི་སྡིག་པ་མ་ལུས་པ་དག་པ་དང་། ངག་གི་བྱ་
བས་གང་གི་ཡོན་ཏན་རྣམས་ཐོབ་པ་དང་། ངག་གི་ཞེན་པ་ལོག་པའི་དགོས་པ་ཡོད་དོ། །གཉིས་པ་ནི། ངག་གི་ཞན་པ་ལོག་པས། ད་ཕྱིན་ཆད་ངག་འཁོར་བར་མི་ལྡོག་
ཅིང་ལོངས་སྤྱོད་རྫོགས་པའི་སྐུར་གྲོལ་བའི་དགོས་པ་ཡོད་དོ། །གསུམ་པ་ནི། ངག་མཐར་ཐུག་སངས་རྒྱས་ཐམས་ཅད་ཀྱི་གསུང་དང་གཉིས་སུ་མེད་པར་གདོད་མའི་དབྱིངས་
སུ་མྱ་ངན་ལས་འདས་པའི་དགོས་པ་ཡོད་དོ། །དེ་ལྟར་མ་བྱས་ན་དེ་ཉིད་ལས་ལྡོག་པའི་སྐྱོན་ཡོད་དོ། །གསུམ་པ་སེམས་ལ་ཡང་རུ་ཤན་དབྱེ་བ་དང་སྔོན་འགྲོ་གཉིས་

ལས༑ དང་པོ་རུ་ཤན་དབྱེ་བ་ནི། འདས་རྗེས་ལས། ཡིད་ཀྱི་སྔོན་འགྲོ་བྱ་བའི་ཕྱིར། །རིགས་དྲུག་སྡུག་བསྔལ་བློ་ལ་བླངས། །ཞེས་པས། སེམས་འདི་དང་པོ་
ཆོས་སྐུ་ཡིན་ཡང་། ཡིན་པར་མ་ཤེས་པས་འཁོར་བར་འཁྱམ་སྟེ། ད་ཕྱིན་ཆད་འཁོར་བར་མི་འཁྱམ་པར་བྱ་བའི་ཕྱིར་སེམས་འཁོར་བ་རུ་ཤན་དབྱེའོ། །དེ་ཡང་མི་མེད་
པའི་དབན་སར་ཕྱིན་ཏེ། ད་ནི་སེམས་ཅན་ཐམས་ཅད་ཀྱི་དོན་དུ་སེམས་འཁོར་འདས་རུ་ཤན་དབྱེ་ལ་ཕྱིར་མི་ལྡོག་པར་བྱ་སྙམ་དུ་སེམས་བསྐྱེད་ལ། རིགས་དྲུག་གི་བདེ་
སྡུག་ཐམས་ཅད་བདག་གི་རྒྱུད་ལ་བཀལ་ལ། ཉམས་སུ་མྱོང་བའི་ཚུལ་དུ་བསམ། དེ་དག་གི་རྗེས་ཀྱི་ཤེས་པ་ཡང་རང་གི་རྒྱུད་ལ་བཀལ་ལ་བལྟའོ། །འབྱོངས་པའི་
རྟགས་སུ་སེམས་གསལ་ལ་དངས་པ་དང་། འཁྲུལ་པ་མེད་པ་དང་། བྲོད་པ་སྐྱེ་བ་དང་། སྣང་བ་ཐམས་ཅད་དགའ་བདེའི་ཉམས་འབར་བ་འབྱུང་། མ་བྱུང་གི་
བར་དུ་བསྐྱར་རོ། །རྡོ་རྗེ་ཁང་བུ་བརྩེགས་པའི་རྒྱུད་ལས། གང་གི་བསམ་པའི་འཁོར་ལོ་ཉིད། །སུ་ཡི་བསྐོར་བར་ནུས་པ་ལ། །ཕྱིས་ནི་དེ་ཡི་སེམས་རྒྱུད་འགག།།

༄༅། །ཅེས་དང་། གང་གི་རུ་ཤན་ཕྱེད་པ་ཉིད། །ཁམས་གསུམ་ཉིད་དུ་ལྡོག་པ་མིན། །ཞེས་སོ། །གཉིས་པ་སྔོན་འགྲོ་དངོས་ནི། ཐལ་འགྱུར་
ལས༑ སེམས་ནི་ཐོག་མར་བྱུང་ས་དང་། །བར་དུ་གནས་དང་ཐ་མར་འགྲོ། །དེ་ལྟར་གསུམ་ལ་བརྟགས་དཔྱད་ན། །སེམས་སྦྱངས་སེམས་ཀྱི་གནས་ལུགས་ཤེས། །
ཞེས་པས། དང་པོ་སེམས་ཀྱི་བྱུང་ས་བརྟགས་པ་ནི། སེམས་འདི་ཕྱི་ནང་སྣོད་བཅུད་གང་ནས་བྱུང་། སྣང་བ་དང་། སྟོང་པ་དང་། ཡོད་མེད་ལ་སོགས་པ་གང་
ནས་བྱུང་། སེམས་ཉིད་ལས་སེམས་བྱུང་བ་ཡིན་སྙམ་དུ་བརྟགས་པས། དེའང་ཕྱི་རོལ་ཁང་ཁྱིམ་ལ་སོགས་པ་ལ་བྱུང་སྙམ་ན། དེའང་རྡུལ་ཕྲན་དུ་གཞིག་ལ་
བརྟག་པས། ཕྱི་སྣོད་ནས་མ་བྱུང་། ནད་རང་གི་ལུས་ལ་བྱུང་ངམ་སྙམ་ན། དེའང་ཕྱེད་ཚན་དུ་རྡུལ་ཕྲན་གྱི་བར་བརྩལ་བས་མི་རྙེད་དོ། །སྟོང་པ་ལས་མ་བྱུང་སྟེ། 
བྱུང་ས་མ་གྲུབ། སྣང་བ་ལས་མ་བྱུང་སྟེ་རྡུལ་ཕྲན་དུ་བརྩལ་ཡང་མ་རྙེད། ཡོད་མེད་གང་དུ་བྱུང་བརྩལ་ཡང་ངོ་བོ་མ་མཐོང་། སེམས་ལས་སེམས་བྱུང་ས་མེད་དེ། 

བྱུང་ས་དང་བྱུང་མཁན་གཉིས་མ་གྲུབ། ཚོལ་མཁན་གྱི་སེམས་ལ་ཚུར་བལྟས་པས་ངོས་བཟུང་དང་བྲལ་ཏེ། བྱུང་མཁན་གྱི་སེམས་མ་གྲུབ་པས། བྱུང་སའི་ངོས་
བཟུང་མ་གྲུབ་པར་ཤེས་ཏེ། བྱུང་ས་དང་བྱུང་མཁན་བརྩལ་དུ་མ་རྙེད་པས་སེམས་ཉིད་སྟོང་པ་ངོས་བཟུང་དང་བྲལ་བ་གཏན་ལ་ཕེབ་པ་ཡིན་ནོ། །དེ་ལྟར་སེམས་ལ་
བྱུང་ས་མ་རྙེད་ཅིང་། བྱུང་མཁན་གྱི་སེམས་མ་གྲུབ་པས། སེམས་འདི་དང་པོ་སྐྱེ་བའི་རྒྱུས་སྟོང་པ་ཡིན་ནོ། །དེས་ནི་སེམས་གཞི་མེད་རྩ་བྲལ་ཆོས་སྐུ་སྐྱེ་བ་
མེད་པ་ངོ་འཕྲོད་པ་ཡིན་ནོ། །གཉིས་པ་སེམས་ཀྱི་གནས་ས་བརྟགས་པ་ནི། སེམས་ད་ལྟ་གར་གནས། ཕྱི་ནང་སྣོད་བཅུད་ལུས་མགོ་མཇུག་ལ་སོགས་པར་
བརྟགས་པས། དེ་དག་གང་དུ་མ་མཐོང་བ་དེའི་ཚེ། རྟོགས་བྱེད་ཀྱི་ཤེས་པ་ཉིད་ལ་བལྟས་པའི་ཚེ་ཤེས་པ་གསལ་ཞིང་སྣང་ཡང་རང་བཞིན་མ་གྲུབ་པས། གཞི་མེད་
རྩ་བྲལ་ཡེ་སྟོང་ཆེན་པོར་གཏན་ལ་ཕེབས་སོ། །དེ་ལྟར་ཤེས་ན་སེམས་ལ་གནས་ས་མི་རྙེད་ཅིང་གནས་མཁན་གྱི་སེམས་ལ་ངོས་བཟུང་མེད་པས། སེམས་བར་དུ་

༄༅། །གནས་པའི་རྒྱུས་སྟོང་པ་ཡིན་ནོ། །དེས་ན་སེམས་གསལ་ལ་དྲང་བཞིན་མེད་པས། ལོངས་སྐུ་འགག་པ་མེད་པར་ངོ་འཕྲོད་པ་ཡིན་ནོ། །
གསུམ་པ་སེམས་ཀྱི་འགྲོ་ས་ལ་བརྟགས་པ་ནི། སེམས་འདི་ཝལ་གྱི་བྱུང་ནས་ཡལ་གྱི་སོང་བ་སྙམ་བྱེད་ཅིང་། ཐ་མ་ཡང་གང་དུ་འགྲོ་བརྟགས་པས། ཕྱི་ནང་སྣོད་
བཅུད་སྣང་སྟོང་ཡོད་མེད་གང་དུ་ཡང་འགྲོ་ས་མ་རྙེད། འགྲོ་མཁན་གྱི་སེམས་ལ་བརྟགས་པས་ཀྱང་ངོས་བཟུང་མ་མཐོང་བ་དེའི་ཚེ། སེམས་ཉིད་བློ་འདས་ཆེན་པོར་གཏན་
ལ་ཕེབ་སོ།དེ་ལྟར་ན་སེམས་ལ་འགྲོ་ས་མ་རྙེད་ཅིང་། འགྲོ་མཁན་གྱི་སེམས་ལ་ངོས་བཟུང་མེད་པས་སེམས་ཐ་མ་འགག་པའི་རྒྱུས་སྟོང་པ་ཡིན་ནོ། །དེ་ནི་སེམས་
རིག་སྟོང་འགྲོ་འོང་དང་བྲལ་བ་སྤྲུལ་པའི་སྐུར་གཏན་ལ་ཕེབ་ཅིང་ངོ་འཕྲོད་པ་ཡིན་ནོ། །དེ་ལྟར་སེམས་ཀྱི་སྔོན་འགྲོའི་སྤྱོད་པ་བྱས་པ་ལ་དགོས་ཆེད་གསུམ་སྟེ། ཐུན་
མོང་༑ ཁྱད་པར། མཐར་ཐུག་གོ། །དང་པོ་ནི། སེམས་ཀྱི་སྡིག་པ་མ་ལུས་པར་དག་པ་དང་། སེམས་ཀྱིས་བར་ཆད་ཞི་བ་དང་། སེམས་ཀྱི་མངོན་ཞེན་

ལྡོག་པའི་དགོས་པ་ཡོད་དོ། །གཉིས་པ་སེམས་དེ་ཆོས་སྐུར་གྲོལ་བའི་དགོས་པ་ཡོད་དོ། །གསུམ་པ་ནི། སངས་རྒྱས་ཐམས་ཅད་ཀྱི་ཐུགས་རྡོ་རྗེ་དང་གཉིས་སུ་མེད་
པར་མྱ་ངན་ལས་འདས་པའི་དགོས་པ་ཡོད་དོ། །དེ་ལྟར་ཡང་། དཔག་བསམ་ལྗོན་ཤིང་ལས། བསམ་པ་བརྟགས་པས་སླར་ལྡོག་མེད། །ཅེས་དང་། ནམ་
མཁའ་འོད་ལྡན་གྱི་རྒྱུད་ལས། འདུ་ཤེས་བཅད་པས་ཁང་སྒོ་འགག །ཅེས་དང་། ཉེ་བར་རྟོག་པ་ལས། གང་གི་རུ་ཤན་ཕྱེད་པ་ཉིད། །ཁམས་གསུམ་དུ་ནི་
ལྡོག་པ་མིན། །ཞེས་སོགས་བྱུང་བས། དེ་ལྟར་སེམས་དང་འཁོར་བ་རུ་ཤན་མ་ཕྱེས་ན། གོང་གི་ཡོན་ཏན་དེ་དག་ལས་ལྡོག་པའི་སྐྱོན་ཡོད། འོ་ན་སྐུ་གསུམ་ཐོབ་
པ་དང་སངས་རྒྱས་ཀྱི་སྐུ་གསུང་ཐུགས་རྡོ་རྗེ་གསུམ་དུ་མྱ་ངན་ལས་འདའ་བ་དེ་གཉིས་གཅིག་མོད། ཁྱད་པར་མཐར་ཐུག་གི་དགོས་པ་ཞེས་ཐ་དད་དུ་བརྗོད་པ་ལ་ཤེས་
འདོད་མེད་དོ་ཞེ་ན། དེ་གཉིས་ལ་ཁྱད་པར་ཡོད་དེ། ལུས་ངག་ཡིད་གསུམ་སྐུ་གསུང་ཐུགས་ཐོབ་པ་ནི། ཕྱི་གསལ་འགྲོ་བ་ལ་སྣང་བ་ཡིན་ལ། མྱ་ངན་ལས་

༄༅། །འདས་པ་ནི། ནང་གསལ་གདོད་མའི་གཞི་ཐོག་ཏུ་ཕྱིན་པ་ཡིན་ནོ། །དེ་ལྟར་ལུས་ངག་ཡིད་གསུམ་གྱི་སྤྱོད་པ་མཐར་ཕྱིན་པ་དེས་ནི། ཕྱི་འཁྲུལ་
པའི་རྐྱེན་སྣང་ཟད་པར་བྱེད་པ་ཡིན་ནོ། །གཉིས་པ་ནང་ལུས་ངག་ཡིད་གསུམ་རུ་ཤན་དབྱེ་ཞིང་སྒྲིབ་པ་སྦྱང་བ་ནི། ཀློང་གསལ་ལས། འཁྲུལ་རྒྱུ་ཟད་པར་བྱ་བའི་ཕྱིར། །
འཁོར་འདས་རུ་ཤན་ནང་ལྟར་དབྱེ། །ཞེས་པས། དེ་ཡང་གོང་གི་སྔོན་འགྲོ་གསུམ་གྱི་ཕྱི་འཁྲུལ་པའི་རྐྱེན་སྣང་ཟད་ཀྱང་། ནང་ལུས་ངག་ཡིད་འཁྲུལ་པའི་རྒྱུ་དང་ས་
བོན་མ་ཟད་པས། དེ་ཟད་པར་བྱ་བའི་ཕྱིར། ལུས་ངག་ཡིད་གསུམ་ནང་ལྟར་འཁོར་བ་རུ་ཤན་དབྱེ་དགོས་སོ། །དབྱེ་བ་དངོས་ནི། འདས་རྗེས་ལས། ལུས་ནི་མ་
རིག་རྒྱུས་བསྐྱེད་ཕྱིར། །རིགས་དྲུག་ས་བོན་ཉིད་དུ་གནས། །རིག་པ་སྐུ་གསུམ་མཚོན་པའི་ཕྱིར། །སྐུ་གསུམ་ཡི་གེ་གསུམ་དུ་ཤར། །ཡི་གེའི་རྩལ་སྦྱོང་རུ་ཤན་
དབྱེ༑ །ཞེས་པས། ས་བོན་དྲུག་ཇི་ལྟར་གནས་ན། །ཀློང་གསལ་ལས། སྤྱི་བོ་མགྲིན་པ་སྙིང་ཀ་དང་། །ལྟེ་བ་གསང་གནས་རྐང་མཐིལ་དུ། །ཨ་ནྲྀ་སུ་ཏྲི་པྲེ་དུ་

གནས༑ །ཞེས་པས་ས་བོན་དེ་རྣམས་མ་དག་པ་ལས་བརྟེན་ནས་དུས་རྟག་ཏུ་རིགས་དྲུག་གི་གནས་སུ་འཁྱམས་ཤིང་ཁམས་གསུམ་འཁོར་བའི་སྡུག་བསྔལ་མྱོང་བས། 
ས་བོན་རྣམས་དག་པར་བྱ་བ་ནི། ཐོག་མར་བར་ཆད་ཀྱི་བགེགས་མི་འཇུག་པ་དང་། རྣམ་ཤེས་ཚོགས་བརྒྱད་ཡུལ་ལ་མི་འཕྲོ་བར་བྱ་བའི་ཆེད་དུ། ཡི་གེ་བརྒྱད་ཀྱི་རྒྱས་
གདབ་པར་བྱ་སྟེ། སློབ་མ་རྣམས་བླ་མའི་མདུན་དུ་ལོང་སྟེ་ཐལ་མོ་སྙིང་ཀར་སྦྱར། བླ་མ་ཁ་ཤར་དུ་བལྟས་ཏེ་བསྡིག་མཛུབ་དང་བཅས་སྟ་སྟོང་གི་བགེགས་བསྐྲད་
དེ༑ མཁའ་འགྲོ་ཆོས་སྐྱོང་ལ་གཏོར་མ་སྦྱིན་ལ། སློབ་མ་རྣམས་ཀྱི་སྤྱི་གཙུག་ཏུ། ཧཱུྃ་མཐིང་ནག་གཅིག་བསྒོམ་ན། དྲ་བ་ཅན་གྱི་རྩ་ལས་བྱུང་ནས། ལུས་
ཐམས་ཅད་དུ་ཧཱུྃ་དུ་གྱུར་པར་དཔོན་སློབ་གཉིས་ཀས་བསམ། དེ་བཞིན་དུ་རྐང་མཐིལ་དུ་ཡཾ་ལྗང་གུ། ལྟེ་བར་རཾ་དམར་པོ། མགྲིན་པར་ཁཾ་དུང་ཁ། དཔྲལ་བར་
ཨེ་མཐིང་ག །ལྐོག་མར་སུ་སེར་པོ། །པུས་མོ་གཡས་ལ་ཧ་དཀར་པོ། །སླར་ཡང་རྐང་མཐིལ་དུ་ཕཊཿསྔོ་ནག་གཅིག་བསམ་ནས། ངག་ཏུ་ཡང་དབུགས་ཐོག་

རེ་ལ་ཉེར་གཅིག་རེ་དཔོན་སློབ་ཐམས་ཅད་ཀྱི་ངར་དང་ལྡན་པས་དྲག་ཏུ་བརྗོད་ལ་བསྲུང་བར་བྱའོ། །འདི་ལ་དགོས་ཆེད་གཉིས། གནས་
སྐབས་སུ་ལུས་ངག་ཡིད་གསུམ་ལ་བར་ཆད་ཀྱི་བགེགས་མི་འཇུག་པ་དང་། མཐར་ཐུགས་འབྱུང་བ་ལྔས་བསྡུས་པའི་སྒྱུ་ལུས་དག་ནས། རྣམ་གྲོལ་ཡེ་ཤེས་མྱུར་དུ་མཉེས་
པའི་དགོས་ཆེད་ཡོད་དོ། །རུ་ཤན་དབྱེ་བ་དངོས་ནི། རང་གི་ལུས་ཀྱི་སྤྱི་བོར་ལྷའི་ས་བོན་ཨ་དཀར་པོ་བག་ཆགས་དང་བཅས་པ། དེ་བཞིན་དུ་མགྲིན་པར་ལྷ་མ་ཡིན་གྱི་ས་བོན་
སུམ་ལྗང་སེར་བག་ཆགས་དང་བཅས་པ། སྙིང་ཀར་མིའི་ས་བོན་ནྲྀ་སེར་པོ་སྐྱ་བག་ཆགས་དང་བཅས་པ། ལྟེ་བར་དུད་འགྲོའི་ས་བོན་ཏྲི་དམར་ནག་བག་ཆགས་དང་བཅས་པ། 
གསང་བར་ཡི་དྭགས་ཀྱི་ས་བོན་པྲེ་ལྗང་ནག་བག་ཆགས་དང་བཅས་པ། རྐང་མཐིལ་དུ་དམྱལ་བའི་ས་བོན་དུ་དུང་ཁ་བག་ཆགས་དང་བཅས་པ་རྣམས་གསལ་བ་ལ་སོ་སོའི་བག་
ཆགས་ཐམས་ཅད་འདུས་ཤིང་ཐིམ་པར་བསམ། དེ་ལྟར་སྦྱང་གཞི་འགྲོ་བའི་གནས་དྲུག་ཏུ། སྦྱོང་བྱེད་སྐུ་གསུམ་གྱི་ཡི་གེས་སྦྱོང་བ་ནི། སྤྱི་བོར་ཨོཾ་སྐུའི་ས་བོན་དཀར་པོ་འོད་

ཟེར་འཕྲོ་བ། མགྲིན་པར་ཨ་གསུང་གིས་བོན་དམར་པོ་འོད་ཟེར་འཕྲོ་བ། སྙིང་ཀར་ཧཱུྃ་ཐུགས་ཀྱི་ས་བོན་མཐིང་ནག་ལ་འོད་ཟེར་འཕྲོ་བ། དེ་གསུམ་ལ་འོད་ཟེར་འཕྲོ་བ། དེ་གསུམ་
ལ་འོད་ཟེར་མེ་ལྕེའི་ཕྲེང་བ་ལྟར་འཕྲོས་པས། ལུས་ངག་ཡིད་ཀྱི་སྡིག་སྒྲིབ། རིགས་དྲུག་གི་ས་བོན། མ་རིག་འཁྲུལ་པའི་བག་ཆགས་ཐམས་ཅད་ཐུལ་གྱི་ཚིག་ནས་མི་གནས་
པར་བྱས་ཏེ། ལུས་ངག་ཡིད་གསུམ་རྒྱལ་བའི་སྐུ་གསུང་ཐུགས་སུ་བྱིན་གྱིས་བརླབས། རིགས་དྲུག་གི་གནས་ཐམས་ཅད་དུ་འོད་ཟེར་གྱི་འདུ་འཕྲོས་ཁྱབ་ཅིང་། རིགས་
དྲུག་སོ་སོའི་སྡིག་སྒྲིབ་ས་བོན་བག་ཆགས་དང་བཅས་པ་ཐམས་ཅད་ཐུལ་གྱི་བསྲེག་ནས། རྒྱལ་བ་ཐམས་ཅད་ཀྱི་ཡོན་ཏན་ཡོངས་སུ་རྫོགས་པར་བསྒོམས་ཤིང་དབྱངས་དང་བཅས་
པའམ༑ དབྱངས་མེད་ཀྱང་རུང་བས། འབྲུ་གསུམ་ལ་འབུམ་ཕྲག་བདུན་ལ་སོགས་པ་མཚན་མ་མ་བྱུང་གི་བར་དུ་བཟླས་སོ། །མཚན་མ་ནི། ལུས་ཀྱི་སྡིག་སྒྲིབ་བྱང་
བའི་རྟགས་སུ། ཁྲུས་བྱས་པ་གོས་དྲི་མ་མེད་པ་གོན་པ། ལུས་ཤེལ་གྱི་གོང་བུ་ལྟར་གྱུར་པ་ལ་སོགས་པ་རྣམས་འབྱུང་། ངག་གི་སྡིག་སྒྲིབ་སྦྱང་བའི་རྟགས་སུ། 

༄༅། །དུང་བུས་པ། རོལ་མོ་དང་སྔགས་སྒྲ་སྒྲོགས་པ། གྲེ་ལྕེ་བདེ་བ་ལ་སོགས་པ་འབྱུང་། ཡིད་ཀྱི་སྡིག་སྒྲིབ་དག་པའི་རྟགས། དབང་པོ་གསལ། 
ཤེལ་དང་ནོར་བུ་བུམ་གཏེར་རྙེད་པ། དགེ་སྦྱོར་སྤྲོ་བ་ལ་སོགས་ཏེ། མདོར་ན་ལུས་ངག་ཡིད་གསུམ་ཐ་མལ་གྱི་མངོན་ཞེན་འགག་ཅིང་། ཤེལ་སྒོང་དག་པ་ལྟར་གསལ་སེལ་
སེལ་སོང་སྙམས་བྱེད་པའོ། །དེ་ལྟར་མ་བྱུང་གི་བར་དུ་བསྐྱར་རོ། །འདི་ནི་དམིགས་པ་རྣམས་ཀྱི་ནོར་བུ་དབང་གི་རྒྱལ་པོ་བསམ་འཕེལ་ལོ། །དེའང་རང་ངོ་མ་ཤེས་པས་
འཁོར་བར་འཁྱམ་དུས་ལས་སྣ་ཚོགས་བསགས་པ་རྣམས། ཡི་གེ་དྲུག་པོ་ལ་བག་ཆགས་ཏེ། ལས་བཟང་ངན་གྱི་འཁོར་བ་མཐོན་དམན་དུ་བྱེད་པ་རྣམས། གང་དུ་སྐྱེ་བའི་
ལས་དེས་ཡི་གེ་འདིའི་རྩ་ཁམས་སུ། རླུང་སེམས་འདུས་ནས་འགྲོ་བ་རིགས་དྲུག་གི་སྣང་བ་མི་འདྲ་བ་དྲུག་འཆར་ཞིང་། དེ་ཡང་ལས་བཟང་ངན་སྣ་ཚོགས་སུ་བསགས་པའི་ཡི་
གེ་དྲུག་ལ་བག་ཆགས་ཏེ། འཁོར་བ་ཕྱི་མར་འདྲེན་པར་བྱེད་དོ། །དེས་ན་ལས་བཟང་ངན་གྱི་བརྟེན་ས་ཡི་གེ་དྲུག །སྐུ་གསུམ་གྱི་ཡི་གེས་ཚིག་པས་ན། འཁོར་བ་བདེ་སྡུག་

གི་འཕྲང་ལས་ཐར་ཏེ། མྱ་ངན་ལས་འདས་པའོ། །དེ་ལྟར་བཟླས་པའི་དུས་རྗེས་ཀྱི་ཤེས་པ་ཇི་ལྟར་འདུག་ཀྱང་རང་རང་གི་རྒྱུད་ལ་བཀལ་ལ་ལྟའོ། །དེ་ལྟར་རུ་ཤན་ཕྱེད་
པའི་ཡོན་ཏན་ནི། ཀློང་གསལ་ལས། རུ་ཤན་ནང་ལྟར་སུས་ཕྱེ་བ། །འཁྲུལ་རྒྱུན་འཁོར་བའི་ས་བོན་སྟོང་། །གསུམ་པོ་འཁོར་བར་ལྡོག་པ་མེད། །ཅེས་སོ། །མ་
ཕྱེས་པའི་སྐྱོན་ནི། དེ་ཉིད་ལས། དེ་ལྟར་ས་བོན་མ་ཟད་ན། །འཁོར་བའི་འབྲེལ་ཐག་ཆོད་མི་འགྱུར། །ཅེས་སོ། །ནང་ལྟར་རུ་ཤན་ཕྱེས་པའི་དགོས་པ་ནི། ཐལ་
འགྱུར་ལས། འདི་ལ་དགོས་པ་རྣམ་པ་གཉིས། །ཐུན་མོང་མཆོག་གིས་དབྱེ་བས་བརྟགས། །ཞེས་དང་། ཀློང་གསལ་ལས་ཀྱང་། ལུས་ངག་ཡིད་གསུམ་སྔོན་
འགྲོ་ནི། །ཐུན་མོང་ཁྱད་པར་མཐར་ཐུག་གིས། །དགོས་པ་གསུམ་དུ་ཤེས་པར་བྱ། །ཞེས་པས། དང་པོ་ཐུན་མོང་གི་དགོས་པ་ནི། ལུས་ངག་ཡིད་གསུམ་གྱི་སྡིག་
པའི་ས་བོན་རྩ་བ་ནས་དག །ལུས་ངག་ཡིད་གསུམ་བར་ཆད་འབྱུང་བའི་ས་བོན་རྩ་བ་ནས་ཞི་ལ། ལུས་ངག་ཡིད་གསུམ་གྱི་ཞེན་པའི་ས་བོན་རྩ་བ་ནས་ལྡོག་པའོ། །གཉིས་

༄༅། །པ་ཁྱད་པར་གྱི་དགོས་པ་ནི། ད་ཕྱིན་ཆད་ལུས་ངག་ཡིད་གསུམ་འཁོར་བར་ལྡོག་པའི་ས་བོན་མེད་པས། མི་ལྡོག་ངེས་པའི་དགོས་པ་དང་། ལུས་ངག་
ཡིད་གསུམ་སྐུ་གསུམ་དུ་གྲོལ་བའི་དགོས་པ་ཡོད་དོ། །གསུམ་པ་མཐར་ཐུག་གི་དགོས་པ་ནི། ལུས་ངག་ཡིད་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་དང་གཉིས་སུ་
མེད་པར་མྱ་ངན་ལ་འདའ་བའི་དགོས་པ་ཡོད་དོ། །དེ་ལྟར་ལུས་ངག་ཡིད་གསུམ་རུ་ཤན་མ་ཕྱེད་ན། འཁོར་བའི་ས་བོན་ཡོད་པས། གང་གི་ཡོན་ཏན་དེ་རྣམས་ལས་ལྡོག་
པའི་སྐྱོན་ཡོད་དོ། །གསུམ་པ་གསང་བ་ལུས་ངག་ཡིད་གསུམ་རྣལ་དུ་དབབ་ཅིང་སོར་འཇུག་པ་གཉིས་ལས། དང་པོ་རྣལ་དུ་དབབ་པ་ནི། སྒྲོན་མ་འབར་བ་ལས། འཁོར་
འདས་རུ་ཤན་ཕྱེས་ནས་ནི། །ལུས་ངག་རྣམས་ནི་རྣལ་དུ་དབབ། །ཅེས་དང་། ཐལ་འགྱུར་ལས། འདི་དུས་ལུས་ངག་སེམས་ཀྱི་གནད། །རྣལ་འབྱོར་ལྡན་པས་རྣལ་
དབབ་བྱ། །ཅེས་པས། གོང་གི་སྔོན་འགྲོོ་རྣམས་བྱས་པས། རྩ་ཁམས་དང་འབྱུང་བ་རྣམས་འཁྲུགས་ཏེ། ལུས་ངག་ཡིད་གསུམ་དེ་ཁོ་ན་ཉིད་ཀྱི་དགེ་སྦྱོར་ལ་མི་

འཇུག་པས། འབྱུང་བ་དང་རྩ་ཁམས་མི་འཁྲུག་པའི་ཕྱིར། རྣལ་དུ་དབབ་པ་ནི། འདས་རྗེས་ལས། དེ་ནས་ལུས་ངག་ཡིད་གསུམ་པོ། །རྣལ་དུ་དབབ་པ་མཁས་
པས་བྱ། །ཞེས་པས། ཀུན་གཞིའི་གནས་ལུགས་གཏན་ལ་ཕབ་པ་ལའང་གསུམ་སྟེ། དང་པོ་ལུས་རྣལ་དུ་དབབ་པ་ལ། ལུས་གནད་ལེགས་པར་བཅའ་མ་ཤེས་ན། 
སྒོམ་མཚན་ཉིད་པ་རྒྱུད་ལ་མི་སྐྱེ། སྐྱེས་ཀྱང་གེགས་སུ་འགྲོ་བས་ལུས་གནད་གལ་ཆེ་སྟེ། དེ་ཡང་ལུས་དྲང་བས་རྩ་དྲང་། རྩ་དྲང་བས་རླུང་དྲང་། རླུང་དྲང་པོར་གནས་
པས་རིག་པ་རྣལ་དུ་ཕེབ་ནས་སྒོམ་རང་བབ་སུ་འབྱུང་བས་ལུས་གནད་གལ་ཆེའོ། །དེ་ཡང་ལས་དང་པོ་པས། ལུས་ཕྱིའི་བྱ་བ། སོ་ནམས་ལ་སོགས་པ་འཁོར་བའི་བྱ་
བ་ཐམས་ཅད་ལིང་གི་བཏང་། ནང་ཕྱག་དང་བསྐོར་བ་ལ་སོགས་པའི་ཆོས་སྤྱོད་ཐམས་ཅད་ཀྱང་བཏང་། གསང་བ་ལུས་ཀྱི་བསྒུལ་སྤྱོད་ཙམ་ཡང་མི་བྱ་བར་ལུས་གནད་ཀྱི་
ཐོག་ཏུ་རྩོན་ནེ་མ་ཡེངས་པར་སྒོམ་མོ། །དེས་ལུས་རྣལ་དུ་ཕེབ་ནས་བསྒོམས་སྐྱེ་བའི་ཡོན་ཏན་ཡོད་དོ། །གཉིས་པ་ངག་རྣལ་དུ་དབབ་པ་ལ་གསུམ་གྱི། དང་པོ་ཕྱི་ཁ་

༄༅། །སྨྲ་དང་འཇིག་རྟེན་གྱི་འཁྲུལ་གཏམ་བྲེ་མོ་ཐམས་ཅད་ཙམ་གྱི་བཞག་ལ་སྨྲ་བ་བཅད། ནང་འདོན་པ་ཆོས་སྤྱོད་ཀྱི་བྱ་བ་བཏང་ལ་སྨྲ་བ་བཅད། གསང་བ་
བཟླས་བརྗོད་སྔགས་ཀྱི་བྱ་བ་བཏང་ལ། ངག་པི་ཝང་གི་རྒྱུན་ཐག་ཆད་པ་བཞིན་དུ་སྐྱོང་ལ་རྣལ་དུ་ཕབ་པའོ། །གསུམ་པ་ཡིད་རྣལ་དུ་དབབ་པ་ལ་གསུམ་གྱི། དང་པོ་ལུས་
ངག་གོང་ལྟར་བཅས་པའི་ངང་ནས། ཡིད་ཕྱི་ཐ་མལ་གྱིས་འཁྲུལ་སྣང་སྔ་ཕྱི་དུས་གསུམ་གྱི་རྟོགས་པ་གང་ཡང་མི་བྱེད་པར་ལྷན་ནེ་བཞག །ནང་ལྷ་བསྒོམས་པ་ལ་སོགས་
བཟང་རྟོག་གི་རྟོག་པ་གང་ཡང་མི་བྱེད་པར་ཕྱམ་མེ་བཞག །གསང་བ་སེམས་འཛིན་ལྟ་སྒོམ་ཡིད་ལ་བྱེད་པའི་རྟོག་པ་ཐམས་ཅད་ཅི་ཡང་མི་བྱེད་པར། རང་ལུགས་སུ་ཧྲིག་གེ་ཡེ་
རེ་གསལ་ལེ་བཞག་སྟེ་རྣལ་དུ་ཕབ་པར་བྱའོ། །མདོར་ན་ལུས་བསྒུལ་བསྐྱོད་བྲལ་བ། ངག་སྨྲ་བརྗོད་དང་བྲལ་བ། ཡིད་དྲན་བསམ་དང་བྲལ་བར་བྱའོ། །དེའང་ལུས་
རྣལ་དུ་ཕེབ་པས་མི་འགུལ། ངག་རྣལ་དུ་ཕེབ་པས་སྨྲ་སྙིང་མི་འདོད། ཡིད་རྣལ་དུ་ཕེབ་པས་འཕྲོ་འདུའི་རྟོག་པ་ཐམས་ཅད་རང་སར་ཞིའོ། །དེ་ལྟར་མ་བྱུང་གི་བར་དུ་བསྐྱར་

རོ༑ །དེ་ལྟར་རྣལ་དུ་ཕེབ་པའི་ཡོན་ཏན་ནི། ཀློང་གསལ་ལས། འདི་ལྟར་རྣལ་དུ་སུས་ཕེབ་པ། །འབྱུང་འཁྲུག་ནང་རྐྱེན་ཞི་བ་དང་། །འཛིན་པ་རང་གྲོལ་ཉིད་དུ་འགྱུར། །
ཞེས་སོ། །མ་ཕེབ་པའི་སྐྱོན་ནི། ཡང་དེ་ཉིད་ལས། ཡོན་ཏན་རྣམས་ལས་ལྡོག་སྐྱོན་ཡོད། །ཅེས་སོ། །དགོས་པ་ནི་གཉིས་ལས། གནས་སྐབས་སུ་ལུས་ངག་
ཡིད་གསུམ་རྣལ་དུ་ཕེབས་ནས་འབྱུང་བ་མི་འཁྲུག་ཅིང་ནད་རྐྱེན་མི་འབྱུང་བས་རང་བཞིན་གྱི་བསམ་གཏན་ལ་གནས་པའི་དགོས་པ་ཡོད་དོ། །མཐར་ཐུག་ལུས་ངག་ཡིད་
གསུམ་གྱི་འཛིན་པ་རང་དག་ཏུ་འགྲོ་བའི་དགོས་པ་ཡོད་དོ། །དེ་ལྟར་རྣལ་དུ་མ་ཕེབ་ན་གོང་གི་ཡོན་ཏན་རྣམས་ལས་ལོག་པའི་སྐྱོན་ཡོད་དོ། གཉིས་པ་སོར་འཇུག་པ་ནི། 
ཀློང་གསལ་ལས། ཀ་དག་དོན་ཉིད་རྟོགས་བྱའི་ཕྱིར། །རྣལ་དུ་ཕབ་ནས་སོར་ཡང་འཇུགས། །ཅེས་པས། སྔགས་གྱི་དེ་ཉིད་ལས་ལྟ་སྟོང་ཀྱི་སོར་འཇུག་པས་ཀ་
དག་གི་རྟོག་པ་རྒྱུད་ལ་ལ་སྐྱེ་བའི་ཕྱིར་རོ། །སོར་འཇུག་པ་དངོས་ནི། འདས་རྗེས་ལས། ཉན་ཐོས་བྱང་སེམས་ཁྲོ་བོ་ཡིས། །ལྟ་སྟང་ཉིད་ཀྱི་སོར་ཡང་འཇུག །དེས་

༄༅། །ནི་གསུམ་པོ་སོར་ཆུད་ནས། །ཉམས་ལེན་ཉིད་ལ་བརྩོན་པར་འགྱུར། །ཅེས་པས། འདི་ལ་གསུམ་སྟེ། ཉན་ཐོས་ཀྱི་ལྟ་སྟངས་ཀྱི་ལུས་
ངག་ཡིད་གསུམ་མི་གནས་པ་གནས་པར་བྱེད་པ། བྱང་ཆུབ་སེམས་དཔའི་ལྟ་སྟངས་ཀྱི་གནས་པ་བརྟན་པར་བྱ་བ། ཁྲོ་བོའི་ལྟ་སྟངས་ཀྱི་བརྟན་པ་གྲོལ་བར་བྱ་བའོ། །དང་
པོ་ལ་གཉིས་ཏེ། ལུས་གནད་ལྟ་སྟངས་དང་། ཞི་གནས་བསྒྲུབས་པའི་ཐབས་སོ། །དང་པོ་ལུས་གནད་ལྟ་སྟངས་ནི། རྣམ་སྣང་གི་ཆོས་བདུན་དང་ལྡན་པར་བྱ་
སྟེ༑ རྐང་པ་རྡོ་རྗེའི་སྐྱིལ་མོ་ཀྲུང་བཅའ། ལག་པ་མཉམ་བཞག་གི་ཕྱག་རྒྱ་ལྟེ་འོག་ཏུ་བཅའ། སྒལ་ཚིགས་མདའ་ལྟར་དུ་བསྲང་། གསུས་པ་སྒལ་ལ་སྦྱར། མགྲིན་
པ་བག་ཙམ་དགུག །ལྕེ་ཡར་རྐེན་ལ་སྦྱར། མིག་སྣ་རྩེའི་ཐད་ཀྱི་བར་སྣང་ལ་བསྒོམས་རྒྱུ་ཅི་ཡང་མེད་པར་ཧྲིག་གེ་བལྟ་བ་དང་བདུན་པོ་འདི་སྐྱོན་མེད་པར་ལེགས་པར་བཅའོ། །
འཁྲུལ་འཁོར་རྣལ་མར་བཅའ་ཤེས་ན་སྒོམས་རང་བབས་སུ་འོང་། དེ་ཡང་ལས་དང་པོ་པའི་སེམས་འདི་རྟ་དམུ་རྒོད་དང་འདྲ་སྟེ། རྟ་དམུ་རྒོད་དེ་བཟུང་བ་ལ་ཁོའི་ཐད་དུ་

གྲང་པོར་རྒྱུག་ན་འགྲོགས་ནས་མི་ཟིན་པས། ཐབས་སྣ་ཚོགས་ཀྱི་བྲིད་ཅིང་དལ་གྱི་བཟུང་ནས་ཟིན་ཏེ་བཀོལ་དུ་བརྟུབ་པ་ལྟར། དེ་བཞིན་དུ་སེམས་རྨུ་རྒོད་འདི་ཡང་དྲག་ཏུ་
འཛིན་ན་རྟོག་པ་ཇེ་མང་དུ་འགྲོ་ཞིང་། སྙིང་རླུང་ལ་སོགས་པའི་མི་འདོད་པ་དུ་མ་བསྐྱེད་པའི་གེགས་སུ་འགྲོ་བས། ཐབས་སྣ་ཚོགས་ཀྱི་དམིགས་པས་དལ་གྱི་རྣལ་དུ་ཕབ་
པས༑ ཞི་གནས་མཚན་ཉིད་པ་རྒྱུད་ལ་སྐྱེ་བ་སྟེ། རྫོགས་པ་ཆེན་པོ་སེམས་ཉིད་ངལ་བསོ་ལས། དབང་པོ་ཐ་མས་བསྒོམ་པའི་རིམ་པ་ནི། །དང་པོ་ཞི་ལྷག་སོ་སོར་
རྩལ་སྦྱོང་སྟེ། །བརྟན་པར་གྱུར་ནས་ཟུང་འཇུག་དབྱེར་མེད་སྒོམ། །དེ་ཡང་ཐབས་ཚུལ་དཔག་མེད་ཚུལ་ལ་བསླབ། །ཅེས་གསུངས་པས། གཉིས་པ་ཞི་གནས་དངོས་
ལ་གསུམ་སྟེ། འབད་བཅས་དང་འབད་མེད་གཉིས་ཀྱི་ཞི་གནས་སྒྲུབ་ཚུལ། ཞི་གནས་ཀྱི་ཏིང་ངེ་འཛིན་སྐྱེ་ཚུལ། གོལ་སའི་སྐྱོན་ངོས་བཟུང་ཞིང་བསལ་ཚུལ་ལོ། །
དང་པོ་ལ་གཉིས་ཏེ། མཚན་མ་དང་བཅས་པའི་ཞི་གནས་ཀྱི་ཁྲིད་དང་། མཚན་མ་མེད་པའི་ཞི་གནས་ཀྱི་ཁྲིད་དོ། །དངོས་པོ་ལ་གསུམ་སྟེ། མ་དག་པ་ཤིང་བུ་རྡིལ་བུ་

༄༅། །ལ་སེམས་འཛིན་པ་དང་། དག་པ་ལྷ་ལ་སེམས་འཛིན་པ་དང་། རླུང་རྩོལ་ལ་སེམས་འཛིན་པའོ། །མ་དག་པའི་སེམས་འཛིན་ལ་གསུམ་
སྟེ༑ ཤིང་བུ་རྡེའུ། སྨིན་མཚམས་ཀྱི་ཐིག་ལེ། སྙིང་ཁའི་ཐིག་ལེ་ལ་སེམས་འཛིན་པའོ། །དེ་ཉིད་ལས། ཐོག་མར་ཞི་གནས་བརྩལ་བའི་རིམ་པ་ནི། །དབེན་པའི་
ཕྱོགས་སུ་སྟན་ལ་རབ་འདུག་ནས། །དབུགས་དབྱུང་རྔུབ་པའི་ཁ་དོག་གྲངས་རྣམས་ཀྱི། །ཉིན་འགར་རྣམ་རྟོག་འདུལ་ཞིང་གནས་པར་བྱ། །དེ་ནས་བྱམས་སོགས་བཞི་དང་
སེམས་གཉིས་དང་། །བསྐྱེད་རིམ་དང་ནི་བྲིས་སྐུ་གླེགས་བམ་སོགས། །དགེ་བའི་ཡུལ་ནི་གང་ཡང་རུང་ཞིག་ལ། །དམིགས་པ་རྩེ་གཅིག་མ་ཡེངས་མཉམ་པར་བཞག །ཅེས་
གསུངས་པས་དེ་ལྟ་བུའི་ཚུལ་ལམ་གང་མོས་བྱ་བ་སྟེ། ད་རེས་འདིར་ནི། དང་པོ་ཤིང་བུའམ། རྗེའུ་ལ་སེམས་འཛིན་པར་བྱ་སྟེ། དེ་ཡང་བདེ་བའི་སྟན་ལ་རྣམ་སྣང་ཆོས་བདུན་
དང་ལྡན་པས། ནམ་མཁའ་དང་མཉམས་པའི་སེམས་ཅན་ཐམས་ཅད་ཀྱི་དོན་དུ། ཚེ་འདི་ཉིད་ལ་སངས་རྒྱས་ཐོབ་པར་བྱ། དེའི་ཆེད་དུ་ཡང་གསང་བླ་ན་མེད་པའི་གདམས་

པ་ཉམས་སུ་བླང་སྙམ་དུ་སེམས་བསྐྱེད་ལ། བླ་མའི་རྣལ་འབྱོར་དང་ལྡན་པས་སྒོ་གསུམ་རྣལ་དུ་དབབ། དེའི་ངང་ནས་རང་གི་མདུན་དུ། ཤིང་བུའམ་རྡེའུ་ལ་སོགས་དངོས་
པོ་ཕྲ་མོ་ཞིག་བཞག་ལ། དེ་ལ་མིག་ཅེ་རེ་བལྟ་བ་དང་ལྡན་གཅིག་ཏུ་སེམས་ཀྱང་གཞན་གང་དུའང་མ་ཡེངས་པར་དེའི་ཐོག་ཏུ་ཧྲིག་གེ་གསལ་ལེ་ལྷན་ནེ་བཞག །དེ་ལ་མདུང་
ཚུག་ཙིར་ཟིན་དུའང་མི་བྱ། ཐ་མལ་དུ་ཡེངས་སུའང་མི་བཅུག་པར། རིག་པ་མ་ཡེངས་པའི་རྟེན་ཙམ་དུ་བཞག་པའོ། །ལྷན་ནེར་གནས་བོད་པ་ལ་ཀློད་ཀྱི་ལྷོད་ལ་ཅུང་ཟད་
ངལ་བསོ། །དེའི་རིང་ལ་རྟོག་པ་འབྱམ་དུ་མི་གཞུག་པར། ཡང་རྟེན་དེ་ལ་ཡེངས་མེད་དུ་སེམས་རང་བབས་སུ་བཞག །སྙིང་རྗེ་ལམ་ཁྱེར་ལས། གསལ་བདོར་འཕྲོ་
བཅད་ཡུན་ཐུང་གྲངས་མང་བསྒོམས། །ཞེས་གསུངས་པས། ཡུན་ཐུན་བས་བྱིང་རྒོད་ཀྱི་སྐྱོན་མི་འབྱུང་། གྲངས་མང་བས་སྐྱོན་མེད་ཀྱི་སྒོམ་སྐྱེ་བའི་ཕྱིར་རོ། །
ཐུན་འཇོག་པའི་ཚེ། ཧར་ལོང་དུ་མི་བྱ་བར་བག་ཡོད་དང་ལྡན་པ། དེའི་ངང་མ་ཤོར་བར་དལ་གྱི་སྤྱོད་ལམ་དང་བསྲེ་ཞིང་ལམ་དུ་ཁྱེར་རོ། །སྤྱོད་ལམ་ཐམས་ཅད་དུ་

༄༅། །མགོ་ཆག་གི་ནད་པ་འགྲམ་གྱི་དགོས་པ་ལྟར། སྒོམ་གྱི་ངང་འཚོ་ཞིང་བག་ཡོད་དང་ལྡན་པར་བྱའོ། །དེ་ལ་ཞག་གསུམ་བྱའོ། །གཉིས་པ་སྨིན་
མཚམས་ཀྱི་ཐིག་ལེ་ལ་སེམས་འཛིན་པ་ནི། དེ་ནས་ཡང་ལུས་གནད་ལ་སོགས་གོང་ལྟར་ལས། དམིགས་པ་ནི། བློ་རྨོངས་ཅན་དང་། འཐིབ་པ་དང་། བྱིང་པོ་དང་། 
ཧད་པོའི་རིགས་རྣམས་ལ་སྨིན་ཕྲག་མཚམས་ཀྱི་ནམ་མཁའ་ལ་མདའ་གང་ཙམ་དུ། འོད་དཀར་པོའི་ཐིག་ལེ་རང་གི་མགོ་ཙམ་ཞིག་ལ་རྣམ་པར་ཤེས་པ་མ་ཡེངས་པར་མདུང་ཚུགས་སུ་
གཏད༑ གཞན་གང་དུའང་མ་འཕྲོ་བར་མཉམ་པར་བཞག །བློ་རྒོད་པ་དང་། འཕྲོ་བ་དང་། བྱེར་བ་དང་། གཟེང་པོའི་རིག་རྣམས་ཀྱི་ལྟེ་བའི་གནས་སུ་འོད་སེར་པོ་རང་གི་
ཁུར་ཚུར་ཙམ་ཞིག་ལ་ཤེས་པ་མ་ཡེངས་པར་གཏད་ཅིང་མཉམ་པར་བཞག །བློ་རང་བབས་སུ་གནས་པ་རྣམས་ཀྱི་རང་གི་སྙིང་ཀར་འོད་མཐིང་ནག་སྲན་མ་ཙམ་ཞིག་ལ་རྣམ་ཤེས་མ་ཡེངས་
པར་བྱ། གསལ་བོད་པ་ལ་ཀློད་ཀྱི་ལྷོད་ལ་སེམས་རང་བབས་སུ་བཞག །རྟོག་པས་བར་མ་ཆོད་པར་བྱ། ཡང་དེ་ཀ་ལྟར་བསྒོམས་པ། ཐུན་ཐུང་ལ་གྲངས་མང་བར་བྱ། དེ་ལ་

ཞག་གསུམ་མམ་ཉམས་དང་བསྟུན་ལ་བྱའོ། །སྐབས་སུ་ཉམས་ཅི་བྱུང་ཉུལ་བར་བྱའོ། །ཉམས་རྟེན་ལ་ཕེབ་ན་དེ་ཀ་ལྟར་གནས་ཤིང་གང་དུའང་སེམས་མི་འཕྲོ་ན་ཕེབ་པ་
ཡིན༑ མི་བརྟན་གྱི་བར་དུ་ནན་ཏན་བྱའོ། །དེས་ཀྱང་མ་སྐྱེས་ན། གསུམ་པ་སྙིང་ཀའི་ཐིག་ལེ་ལ་སེམས་འཛིན་པ་ནི། དེ་ནས་ཡང་གཞན་སྔར་ལྟར་ལས། རང་གི་
ལུས་ཁྲུ་མ་ཕུས་བཏབ་པ་ལྟར། ནང་སྟོང་སང་ངེ་བའི་སྙིང་ཀའི་ཐད་དུ་རླུང་སེམས་འདྲེས་པའི་ངོ་བོ། འོད་ཀྱི་ཐིག་ལེ་མར་མེ་འབྲིང་པོ་ཙམ་ཞིག་འཚེར་རྩེ་རེ་བ། ཁ་དོག་སྔོ་
ལ་གསལ་བ། རེག་བྱ་ཚ་བ། ཕར་སྒལ་པ་ལ་མ་རེག །ཚུར་བྲང་ལ་མ་རེག །སྙིང་ཀའི་ཚོད་དུ་གསལ་ཡེ་རེ་བསྒོམས། དེ་ལ་ཤེས་པ་ཡུད་དེ་གཏད། གསལ་
བོད་པ་ལ་འཕྲོ་བཅད། ཡེངས་ན་དམིག་པ་གསལ་གདབ། དེའི་དུས་སུ་ཤེས་པ་ཟ་ཟིར་གྱུར་ནས་དམིགས་པ་མ་གསལ་ན། རླུང་ཁམས་སྐྱེས་པའི་རྟགས་ཡིན་
པས༑ ཟས་བཅུད་ཆེན་བཏང་། དམིགས་པ་ཅུང་ཟད་ཀློད་ལ་ངལ་བསོ། །དེས་སོང་བ་ཡིན་ནོ། །ཡང་སྐྱོ་བའམ། འཆོར་བ་བྱུང་ན། ཤེས་པ་འཁྱོགས་པ་

༄༅། །བྱ་བ་ཡིན་པས། སྐབས་སུ་བཀའ་རྒྱུད་ཀྱི་རྣམ་ཐར་གསུངས་སྒྲོས་དང་། ངོ་མཚར་ཅན་གྱི་སྒྲུང་རྒྱུད་ལ་སོགས་པ་ངེས་འབྱུང་སྐྱོ་ཤས་སྐྱེ་བའི་ཆོས་
བཤད་པར་བྱའོ། །དེས་ཞི་གནས་རྒྱུད་ལ་སྐྱེ་བ་ཡོང་། དེ་མ་བྱང་ན། གཉིས་པ་དག་པ་ལྷ་ལ་སེམས་འཛིན་པ་ལ་གསུམ་སྟེ། རྡོ་རྗེ་སེམས་དཔའ་ལ་སེམས་འཛིན་པ། 
ཐུབ་པ་ཆེན་པོ་ལ་སེམས་འཛིན་པ། སྤྱན་རས་གཟིགས་ལ་སེམས་འཛིན་པའོ། །དང་པོ་ནི། མདུན་གྱི་ནམ་མཁར་དཔལ་རྡོ་རྗེ་སེམས་དཔའི་སྐུ་མཐོ་གང་ཙམ་པ། སྣང་ལ་
རང་བཞིན་མེད་པ་ཤེལ་ལྟ་བུ། དཀར་ལ་གསལ་བ་འོད་ཀྱི་རང་བཞིན་ཅན་ཅིག་ས་ལེར་བསྒོམས། དེའི་ཐུགས་ཀར་རིག་པ་གཏད་ལ་གསལ་ལེ་ཡེ་རེ་བསྒོམས། ཡུན་
ཐུང་ལ་གྲངས་མང་བ་གོང་ལྟར་བསྒོམས། འདིའི་ཕན་ཡོན་ནི། སངས་རྒྱས་ཐམས་ཅད་ཀྱིས་དགོངས་པ་འདུས་པའི་མདོ་ལས། རྡོ་རྗེ་སེམས་དཔའ་དྲན་པ་ཙམ་ལ་
ཡང་ཕན་ཡོན་བརྗོད་ལས་འདས་པར་གསུངས་སོ། །དེ་ལ་ཞག་གསུམ་བྱའོ། །གཉིས་པ་ནི། ཡང་མདུན་གྱི་ནམ་མཁར་བཅོམ་ལྡན་འདས་ཤཱཀྱ་ཐུབ་པ་སྐུ་མདོག་

གསེར་ལྟ་བུ་འོད་ལམ་མེ་བ་ལ་ཤེས་པ་གཏད། འདིའི་ཕན་ཡོན་ནི། ཏིང་འཛིན་རྒྱལ་པོའི་མདོ་ལས། གསེར་གྱི་ཁ་དོག་ལྟ་བུའི་སྐུ་ལུས་ཀྱི། །འཇིག་རྟེན་མགོན་པོ་
ཀུན་ནས་མཛེས་པ་སྟེ། །དམིགས་པ་དེ་ལས་གང་གི་སེམས་འཇོག་པ། །བྱང་ཆུབ་སེམས་དཔའ་མཉམ་པར་བཞག་ཅེས་བྱ། །ཞེས་གསུངས་སོ། །དེ་ལ་ཞག་གསུམ་
བྱའོ༑ །གསུམ་པ་ནི། ཡང་མདུན་གྱི་ནམ་མཁར་སྤྱན་རས་གཟིགས་དབང་ཕྱུག་སྐུ་ལམ་མེར་གསལ་བའི་ཐུགས་ཀར་ཧྲཱིཿདཀར་པོ་ཚེག་དྲག་ཅན་ལ་སེམས་མ་ཡེངས་ཙམ་དུ་
ལྷན་ནེ་གཏད། ཡུན་ཐུང་ལ་གྲངས་མང་བར་བྱའོ། །འདིའི་ཕན་ཡོན་ནི། མདོ་ཟ་མ་ཏོག་ནས་དཔག་ཏུ་མེད་པར་གསུངས་སོ། །དེ་རྣམས་བློ་རིགས་ཀྱི་ཁྱད་པར་
ལས༑ ལ་ལ་ནི་ཁྲིད་རེ་རེ་གཉིས་གཉིས་ཀྱི་ཞི་གནས་སྐྱེ་བའང་འོང་ལ། འགའ་ཞིག་ལ་དུ་མ་དགོས་པ་ཡང་ཡོད་པས། གཅིག་ཏུ་མ་ངེས་པས་རིག་པས་དཔྱད་
ཅིང་གང་ཟག་གི་བློ་རིགས་དང་བསྟུན་ནོ། །དེ་ཡང་འགའ་ཞིག་ནི་རྟོག་པ་མང་དུ་འཕྲོ་ཞིང་ཇེ་རྒོད་ལ་འགྲོ་སྟེ། དེ་ནི་སྒོམ་ཅུང་ཟད་སྐྱེས་པའི་རྟགས་ཡིན། འདིའི་དུས་

༄༅། །སུ་སྒོམ་གྱི་སྣ་སུན་ཁུར་ནས་སྒྱིད་ལུག་པའམ། ང་ལ་སྒོམ་མི་འོང་བར་འདུག །ཅི་ཙུག་བསྒོམས་བཞིན་རྟོག་པ་ཇེ་རགས་སུ་སོང་སྙམ་ནས་བསྐྱུར་
ཉེན་ཡོད་པས། སྣ་མ་སུན་པར་དལ་བུས་ཁྲིད་ཅིང་སྐྱོང་དུ་བཅུག་གོ། །རྟོག་པ་མང་དུ་སོང་བ་དེ་སྒོམ་གྱི་སྣ་ཟིན་པ་ཡིན། སྔར་དྲན་པའི་བྱ་ར་མེད་ནས། རྣམ་རྟོག་གང་
སྐྱེས་རྒྱ་ཡན་དུ་སོང་ནས། རང་ཁར་ཤོར་ནས་མ་ཚར་བར་ཡིན་ནོ། །ད་མང་དུ་སོང་བ་དེ་དྲན་པའི་བྱ་ར་བས་མཐོང་ནས་ངོས་ཟིན་པ་སྟེ། སྒོམ་སྐྱེ་འདོད་པའི་རྟགས་ཡིན་ནོ། །
ཉམས་སྒྲོན་ལས་ཀྱང་། དེ་ཡང་དང་པོ་ཆུ་དྲག་བཞིན། །རྣམ་རྟོག་མང་ཞིང་ཅུང་ཟད་གནས། །ཞེས་གསུངས་པས། དལ་བུས་རྟོག་པ་ངོས་ཟིན་པར་བྱས་ལ། བཀག་
ཀྱང་མི་བཀག །རྗེས་སུ་ཡང་མི་འབྲང་བར་དམིགས་པ་ལ་གཏད་པས། རྟོག་པ་ཇེ་འཕྲ་ཇེ་ཆུང་དུ་འགྲོ་བ་ཡིན། ཅི་བྱས་ཀྱང་རྟོག་པ་ངན་ལོང་ཐོ་ལེ་འཕྲོ་ན། གསུམ་པ་རླུང་
རྩོལ་ལ་སེམས་འཛིན་པ་ལ་གསུམ་སྟེ། རླུང་སེམས་གཉིས་མེད་རྣམ་རྟོག་ཁོ་རང་ལ་སེམས་འཛིན་པ་དང་། རླུང་བུམ་ཅན་ལ་སེམས་འཛིན་པ་དང་། འབྲུ་གསུམ་སྐྱེ་

མེད་རྡོ་རྗེའི་བཟླས་པ་ལ་སེམས་འཛིན་པའོ། །དང་པོ་ནི། རྣམ་རྟོག་ཁོ་རང་དམིགས་པའི་རྟེན་བྱས་ཏེ། འདོད་ཆགས་ཞེ་སྡང་བག་ཆགས་ངན་གོམས་གང་ཤར་བ་དེ་ངོས་
བཟུང་ལ་དེ་ཀའི་ཐོག་ཏུ་སེམས་ལྷོད་ཀྱི་ཀློང་ལ་བཞག །རེས་རྟོག་པ་ཅི་སྐྱེས་ངོས་ཙིར་གྱི་བཟུང་ལ་རང་གྲོལ་དུ་བཏང་། གཉིས་སྐྱེས་ངོས་བཟུང་གང་ཤར་གྱི་རྗེས་སུ་མི་
འབྲང་བར་རང་གྲོལ་དུ་བཏང་། རེས་དམིགས་པ་ལ་གཏད། རེས་རྟོག་པ་ཤར་གྲོལ་དུ་བཏང་། རྗེས་སུ་མ་བཅོས་པའི་ངང་ལ་ལྷོད་ཀྱི་ཀློད། དེ་རེས་མོས་སུ་བྱས་པས། 
རྣམ་རྟོག་ལུ་གུ་རྒྱུད་དུ་མ་འབྲེལ་བར་རྟོག་པ་དུམ་བུར་སོང་བས། ངན་རྟོག་ཇེ་ཉུང་དུ་འགྲོ་སྟེ་གནས་པ་བཟང་པོ་སྐྱེའོ། །ཉམས་སྒྲོན་ལས། དེ་ནས་དལ་བབས་ཆུ་བོ་
བཞིན༑ །རེ་གནས་རེ་རྟོག་ཐུན་ཕྱེད་གནས། །ཞེས་སོ། །གཉིས་པ་རླུང་བུམ་ཅན་ལ་སེམས་འཛིན་པ་ནི། ལུས་རྣམ་སྣང་གི་ཆོས་བདུན་གྱི་ངང་ནས། སྒལ་ཚིག་
དྲང་པོར་བསྲང་། ལག་པ་ས་གནོན་དུ་བཅས་ཏེ། རླུང་སྣ་བུག་གཡས་ནས་གཅིག །གཡོན་ནས་གཅིག །དབུས་ནས་གཅིག་དང་གསུམ་སངས་ཀྱི་འབུད་པ་དང་

༄༅། །མཉམ་དུ། སྡིག་སྒྲིབ་ཐམས་ཅད་སྡིགས་པ་རྭ་ཅན་གྱིས་རྣམ་པར་སང་སང་སྣ་སྒོར་ཐོན་ནས། མདུན་དུ་ཡེ་ཤེས་མེས་ཐུལ་གྱི་ཚིག་པར་བསམ་པ་ནི་
རླུང་གི་དུག་སྦྱོང་བའོ། །དེ་ནས་ཚུར་རྔུབ་པ་དང་མཉམ་དུ་མཆིལ་མ་གཅིག་མིད་པས། ལྟེ་འོག་ཏུ་ཏིག་གིས་མནན་ལ། དམིགས་པ་གཅིག་ལའང་མི་བསམ་པར་
ལྷན་ནེ་བཞག །མི་ཐུབ་པ་དང་སང་སང་འབུད་དོ། །དེ་ལ་ཞག་གཅིག་གོ། །གསུམ་པ་འབྲུ་གསུམ་སྐྱེ་མེད་རྡོ་རྗེའི་བཟླས་པ་ལ་སེམས་འཛིན་པ་ནི། རླུང་རོ་དབྱུང་བ་
དང་༑ ལུས་གནད་སོགས་སྔར་ལྟར་ལས། རླུང་རྔུབ་པའི་ཚེ། དུས་གསུམ་སངས་རྒྱས་ཐམས་ཅད་ཀྱི་སྐུའི་བྱིན་བརླབས་ཡི་གེ་ཨོཾ་དཀར་པོའི་རྣམ་པར་ཚུར་བསྡུས་
ནས༑ སྟེང་རླུང་མནན། འོག་རླུང་འཐེན་ཏེ། ལྟེ་འོག་ཏུ་བསྐྱིལ་བ་ཙམ། དེ་ཡང་སྟེང་རླུང་འོག་རླུང་ཁ་སྦྱར་གྱི་བར་དུ། དུས་གསུམ་སངས་རྒྱས་ཐམས་ཅད་ཀྱི་
གསུང་གི་ངོ་བོ་ཡི་གེ་ཨཱཿདམར་པོ་རང་བཞིན་མེད་པ་གསལ་སྟོང་ཡེ་རེ་བ་ལ་རིག་པ་ཅི་གནས་ཀྱི་བར་དུ་བཞག །མི་ཐུབ་པ་དང་རླུང་བཏང་བའི་ཚེ། དུས་གསུམ་སངས་རྒྱས་

ཐམས་ཅད་ཀྱི་ཐུགས་ཀྱི་ངོ་བོ་ཡི་གེ་ཧཱུྃ་སྔོན་པོའི་རྣམ་པར་འཕྲོས་པས། དེ་དག་ཀྱང་འགྲོ་བའི་དོན་དུ་སྤྲུལ་སྐུ་རྒྱུན་མི་ཆད་པར་འཕྲོ་བར་བསམས་ལ། དེ་ལྟར་རླུང་རྔུབ་པ་
ཨོཾ༑ གནས་པ་ཨཱཿ འབུད་པ་ཧཱུྃ་གི་རང་བཞིན་ལ་རིག་པ་ཡེངས་མེད་དུ་སེམས་བཟུང་། འདི་ནི་དུས་ནམ་དུའང་བྱས་པས། སྐྱེ་མེད་རྡོ་རྗེ་བཟླས་པ་ཞེས་བྱ་སྟེ། ཞག་
རེ་ལ་རླུང་ཉིས་ཁྲི་གཅིག་སྟོང་དྲུག་བརྒྱ་རྒྱུ་བས་དེ་སྙེད་ཀྱི་འབྲུ་གསུམ་སྐྱེ་མེད་རྡོ་རྗེའི་བཟླས་པ་ཐེམ་པས། ཡོན་ཏན་བརྗོད་ལས་འདས་པས། འདི་ལ་ཞག་གསུམ་བྱ། དེ་
ནས་རྒྱུན་དུ་ཉམས་སུ་བླང་ངོ་། །དེ་ཡན་ཆད་མཚན་མ་དང་བཅས་པའི་ཞི་གནས་བསྒྲུབ་པ་སྟེ། དེ་ལྟར་དམིགས་པ་ལ་བརྟེན་ནས་དམིགས་པ་མེད་པའི་དོན་ལ་གནས་ཏེ། 
གསང་སྒྲོན་ལས། དམིགས་པ་དག་ལ་བརྟེན་ནས་སུ། །མི་དམིགས་པ་དག་རབ་ཏུ་གནས། །ཞེས་དང་། ཏེ་ལོ་པས། བློ་དམན་སྐྱེས་བུ་ངང་ལ་མི་གནས་ན། །
རླུང་གི་གནད་བཟུང་རིག་པ་གཅུན་ལ་བོར། །ལྟ་སྟོང་སེམས་འཛིན་དམིགས་པ་དུ་མ་ཡི། །རིག་པ་དད་ལ་མི་གནས་བར་དུ་གཅུན། །ཞེས་སོ། །གཉིས་པ་མཚན་མ་

༄༅། །མེད་པའི་ཞི་གནས་ཀྱི་ཁྲིད་ལ་གསུམ་སྟེ། བསྒྲིམ་པ། ཀློད་པ། བསྒྲིམ་ཀློད་སྤེལ་བའོ། །དང་པོ་ནི། ལུས་གནད་སྔར་ལྟར་ལས། 
མིག་མདུན་གྱི་ནམ་མཁའ་ལ་ཅེ་རེ་བལྟས་པའི་ངང་ནས། དམིགས་པ་ཅི་ཡང་མི་བསྒོམས་ཏེ། ཤེར་ཕྱིན་བདུན་བརྒྱ་པ་ལས། ཤེས་རབས་ཀྱི་ཕ་རོལ་ཏུ་ཕྱིན་པ་མི་
བསྒོམས་པའི་ཚུལ་གྱི་སྒོམ་པར་བྱའོ། །ཞེས་པས། ཤེས་པ་མདུན་གྱི་ནམ་མཁར་ཡེངས་པ་མེད་པར་ཧྲིལ་ལེ་བསྒྲིམ། གནས་བོད་བ་དང་ཡང་ངལ་བསོ། །
སྐབས་སུ་བསྒྲིམ་མཁན་གྱི་ཤེས་པ་དེ་ཅི་འདྲ་ཞིག་འདུག །གང་ཡིན་རྩད་བཅད། ཡང་ཧྲིག་གེ་བསྒྲིམ། ཡང་རྩད་བཅད། དེ་རེས་མོས་སུ་བྱ། དེས་བྱིང་རྨུག་
གི་སྐྱོན་ཡོད་ནའང་སེལ་ལོ། །སྤྱོད་ལམ་ཐམས་ཅད་དུ་དྲན་པ་ཡེངས་མེད་དུ་བརྟེན་ནོ། །དེ་ལ་ཞག་གསུམ་བྱའོ། །གཉིས་པ་ཀློད་པ་ནི། ལུས་གནད་སྔར་ལྟར་
ལས༑ ལྟ་སྟངས་ཐུན་དུ་ཕབས་ཏེ། སེམས་ལྷོད་ཀྱི་ཀློད་དེ། འདི་སྒོམ་བྱ་བའི་དམིགས་པ་ཅི་ཡང་མེད་པར་ཀློད་དེ། ལུས་སེམས་གཉིས་ཀ་རང་བབས་སུ་ཀློད་

ལ༑ སྒོམ་རྒྱུ་ཅི་ཡང་མེད་ལ། མ་ཡེངས་ཙམ་དུ་རང་བབས། རང་གདང་། གཤིས་ལུགས་ཅི་བཞིན་གྱི་ངང་ལ་བཅོས་བསླད་དང་བྲལ་བར་བཞག་པའོ། །ངལ་བསོ་
ལས༑ དེ་ཚེ་སེམས་ལ་གང་ཡང་མི་བསམ་པར། །ཆད་པ་ངལ་བསོ་བཞིན་དུ་ལྷོད་ཀྱི་ཀློད། །ཅི་ཡང་མི་བསམ་ཡིད་ལ་བྱེད་པ་བོར། །ཐམས་ཅད་གཉིས་མེད་མཉམ་
པའི་རང་ལ་བཞག །ཅེས་དང་། དོ་ཧ་ལས། འཇུར་བུས་བཅིངས་པའི་སེམས་ཉིད་འདི། །ཀློད་ན་གྲོལ་བར་ཐེ་ཚོམ་མེད། །ཅེས་དང་། རབ་ཏུ་མི་གནས་པའི་རྒྱུད་
ལས༑ ངོ་མཚར་རྡོ་རྗེ་སངས་རྒྱས་མཆོག །སེམས་ནི་སྐྱེ་མེད་དེ་ཤེས་ན། །བསྒོམས་པར་བྱ་བ་མ་ཡིན་ཏེ། །རང་དགར་བཞག་ན་བདེ་བ་ཆེ། །ཞེས་དང་། སློབ་
དཔོན་ཀླུ་སྒྲུབས་ཀྱིས་ཀྱང་། གར་ཡང་མ་རྟོག་ཅིར་ཡང་མ་སེམས་ཤིག །བཅས་བཅོས་མ་བྱེད་རང་བཞིན་ལྷུག་པར་ཞོག །མ་བཅོས་པ་ནི་སྐྱེ་མེད་རང་བཞིན་མཛོད། །
དུས་གསུམ་རྒྱལ་བ་ཀུན་གྱི་གཤེགས་ཤུལ་ཡིན། །ཞེས་པས། མ་བཅོས་རང་ཁ་མར་བཞག །ལྷན་ནེ་གནས་པ་དང་། ཤིགས་ཀྱི་བཤིག་ལ། ཡང་ཀློད་ལ་བཞག །

༄༅། །རེས་གོང་དུ་བསྒྲིམ་མཁན། ད་རེས་ཀློད་མཁན་དེ་སུ་ཡིན་པར་འདུག་བལྟ། སེམས་ཡིན་པར་འདུག་ན། སེམས་ཁོ་རང་ཇི་ལྟར་འདུག་ཡང་ཅེ་རེ་
བལྟ། ཡང་ཀློད་པར་བྱའོ། །དེས་གནས་པ་བཟང་པོ་སྐྱེ། རིག་པ་ངོ་འཕྲོད་པ་ཡང་འབྱུང་སྲིད་དོ། །དེ་ལ་ཞག་གསུམ་བྱའོ། །གསུམ་པ་བསྒྲིམ་ཀློད་རེ་མོས་ནི། ཡང་
ལུས་གནད་སོགས་སྔར་ལྟར་ལས་ཤེས་པ་ཀྲིམ་གྱི་བསྒྲིམ་ལ་ཡེང་མེད་དུ་ཕྲི་ལི་ལི་བསྒྲིམ། ཡང་ལྷོད་ཀྱི་ཀློད་ལ་གུ་ཡངས་སུ་ཕྱལ་ལེ་བཞག །ཡང་བསྒྲིམ། ཡང་ཀློད། དེ་
ལྟར་བསྒྲིམ་ཀློད་སྤེལ་ཞིང་སྒོམ། རེས་ལྟ་སྟང་གི་ནམ་མཁའི་དབྱིངས་སུ་གྱེན་ལ་ཅེ་རེ་བལྟ། རིག་པ་ཡང་སྒོམ་རྒྱུ་མེད་ཀྱང་འདུན་པ་དེར་ཧྲིག་གེར་གཏད། ཡང་ཀློད། རེ་
གཡས་སུ་ལྟ་སྟངས་ཧྲིག་གེ །དབྱིངས་རིག་མ་ཡེངས་པར་གཏད། རེས་གཡོན་དུ་གཏད། རེས་ཐུར་དུ་གཏད་པ་རྣམ་པ་རེ་མོས་ཐུན་རེས་འཁོར་མར་བསྒྱུར། སྐབས་སུ་འདུན་
པ་གཏད་མཁན་གྱི་རིག་པ་དེ་ཅི་འདྲ་ཞིག་འདུག །རིག་པ་ཁོ་རང་གི་ཁོ་རང་ལ་ཅེར་རེ་བལྟ། རེས་སེམས་སྙིང་གི་དཀྱིལ་དུ་ཕབ་ལ་ཕྱམས་མེ་བཞག །རེས་ནམ་མཁས་གར་ཁྱམ་ཏུ་

ཕྱམ་གྱི་བཏང་ལ་བཞག །དེ་ལྟར་རེས་མོས་སྣ་ཚོགས་ཀྱི་ལྟ་སྟངས་བསྒྱུར་བས་སེམས་རྣལ་དུ་ཕེབ་པའོ། །གཉིས་པ་ཞི་གནས་ཀྱི་ཏིང་ངེ་འཛིན་སྐྱེས་ཚུལ་ནི། རྫོགས་པ་
ཆེན་པོ་སེམས་ཉིད་ངལ་བསོ་ལས། དེ་ལྟར་བཞག་པས་སེམས་ནི་ལས་རུང་ཞིང་། །གཞན་དུ་མི་འཕྲོ་གར་གཏད་ཡུལ་ལ་ཟིན། །ཇི་ཙམ་བཞག་པ་དེ་ཙམ་མཉམ་པར་
གནས༑ །ལུས་ངག་སེམས་ནི་དགའ་བདེས་ཁྱབ་པས་ན། །རྩེ་ཅིག་མི་གཡོ་ཞི་གནས་འགྲུབ་པ་ཡིན། །ཞེས་པས། རིག་པ་གར་བཞག་ཏུ་ཕྱམ་མེ། ལྷན་ནེ། ཧྲིག་གེ། 
མར་མེ་རླུང་གི་མ་བསྐྱོད་པ་ལྟ་བུ་སྟེ། གར་བཞག་ཏུ་གཡོ་བ་མེད་པར་བརྟན་པ། བྱིང་རྨུག་འཐིབ་གསུམ་གྱི་མ་གོས་པར། རིག་པ་གསལ་ཡེ་རེ་གསལ་བ། རིག་པ་གར་
གཏད་དུ་རྩེ་མོ་རྣོབ། གློ་བུར་གྱི་རྟོག་པས་མ་བསྐྱོད་པ་སྟེ་དྲང་བའོ། །དེ་ལྟ་བུ་ནི། ཞི་གནས་ཀྱི་ཏིང་ངེ་འཛིན་སྐྱོན་མེད་རྒྱུད་ལ་སྐྱེས་པ་ཡིན་ཏེ། པྲ་ཁྲིད་ལས། མི་
རྟག་ཐིག་ལེའི་ངང་ལ་གནས་པ་ནི། །མི་གཡོ་དངས་པའི་རྒྱ་མཚ་ཆེན་པོའི་ངང་། །མི་གཡོ་གསལ་བཏིལ་གྱི་མར་མེ་འདྲ། །ཉིན་མཚན་འདས་ཀྱི་བར་དུ་གནས་པའོ། །

༄༅། །ཞེས་པས། དེ་ལ་ཚོགས་ལམ་བདེ་གསལ་མི་རྟོག་པ་གསུམ་འཆར་ཏེ། སེམས་རྟོག་མེད་དུ་གནས་པ་ཞི་གནས། དེའི་ངོ་བོ་ལ་ཡུལ་འཛིན་མེད་
པས་མི་རྟོག་པ། དེའི་ངང་ནས་དབང་པོའི་ཡུལ་སྣང་མ་འགགས་པར་གསལ་བ། རྟོག་པའི་ཟུག་རྡུ་མེད་པར་བདེ་སྡུག་ལྡན་ནེར་གནས་པ་དེ་བདེ་བའོ། །ཏིང་འཛིན་དམ་པའི་
མདོ་ལས། ཇི་བཞིན་པ་ཡི་ཆོས་ཉིད་ལ། དེ་བཞིན་པ་ཡི་བློ་བཞག་པས། །མིང་དུ་མི་ཐོག་ཉམས་མྱོང་འཆར། །ཏིང་ངེ་འཛིན་ཞེས་དེ་ལ་བྱ། །བསམ་གྱིས་མི་ཁྱབ་
ཆོས་ཉིད་ལ། །དེ་བཞིན་པ་ཡི་བློ་བཞག་པས། །ཕྱོགས་རིས་མེད་པའི་ཉམས་མྱོངས་འཆར། །ཏིང་ངེ་འཛིན་ཞེས་དེ་ལ་བྱ། །ཞེས་དང་། རྒྱབ་སྐྱོར་སྙིང་པོ་ཁོག་དོན་སྤྱི་
ཕུབ་ལས། སྒོམ་དུ་མེད་ཅིང་མ་ཡེངས་པ། །རིག་པ་རང་གནས་རྩེ་གཅིག་ནི། །བདེ་གསལ་མི་རྟོག་ཞི་གནས་མཆོག །སྐྱོན་བསལ་སྐྱོན་མེད་ཡེ་ཤེས་མཆོག །ཉམས་
ལ་མ་ཆགས་རྒྱུན་བཞིན་སྒོམ། །འབྲས་བུ་དེ་ལ་ལྷག་མཐོང་སྐྱེ། །ཞེས་དང་། དུས་འཁོར་རྩ་རྒྱུད་ལས། ལུས་ངག་སེམས་ནི་དབེན་པ་ཡི། །མི་རྟོག་ཏིང་འཛིན་སྐྱེ་བར་

འགྱུར༑ །མི་རྟོག་ཏིང་འཛིན་སྐྱེས་པ་ཡི། །མི་རྟོག་ཡེ་ཤེས་སྐྱེ་བར་འགྱུར། །ཞེས་སོ། །གསུམ་པ་ཞར་ལ་གོས་པའི་སྐྱོན་ངོས་བཟུང་བ་ལ་གཉིས་ཏེ། ངོས་བཟུང་བ་
དང་༑ དེ་བསལ་བའོ། །དང་པོ་ནི། བྱིང་རྨུག་གི་དབང་གི་དྲན་མེད་སྟོང་ཉམས་ཧན་པོར་སོང་ན་དུད་འགྲོར་གོལ་བ། བདེ་གསལ་མི་རྟོག་པ་གསུམ་ལ་ཞན་ན་ཁམས་
གསུམ་དུ་གོལ་བ་དང་གཉིས་ལས། དང་པོ་ནི། གནས་དང་ནམ་སླ་དུས་ལ་སོགས་པའི་རྐྱེན་གྱིས་བྱིངས་རྨུག་གི་དབང་དུ་སོང་བ་འམ། ཡང་གསལ་སྣང་གི་འགྱུ་བ་བཀག་
ནས་ཅི་ཡང་ཡིད་ལ་མི་བྱེད་པ་སྟོང་ཧད་དེ་བ་གཅིག་ལ་བློ་བཞག་པས། མུན་པ་བཞིན་ཅི་ཡང་དྲན་བྱེད་མེད་པར་ཐམ་མེ་བ་ཞིག་འབྱུང་སྟེ། ཡུན་ཅི་ཙམ་བསྒོམས་སེམས་
ཀྱི་མུན་པར་ཤོར་ནས་དུད་འགྲོར་གོལ་བ་སྟེ། འདྲ་མིན་ཤན་འབྱེད་ལས། སྟོང་ཉམས་ཧད་པོའི་བསམ་གཏན་ལ། །བློ་བཞག་སེམས་ཀྱི་མུན་པ་དེས། །རྟོག་པ་མངོན་
དུ་གྱུར་མི་སྲིད། །ལུང་དང་མཐུན་པའི་སྒོམས་ཉམས་མེད། །ལུང་མ་བསྟན་གྱི་ཉམས་སྐྱེས་པས། །རྟོག་པར་མིང་བཏགས་ལོག་མིན་སྤྱོད། །དེ་འདྲའི་འདྲ་མིན་

༄༅། །བསམ་གཏན་ལ། །ཞེན་པའི་བླུན་སྒོམས་མང་པོ་འབྱུང་། །ཞེས་དང་། ཏིང་ངེ་འཛིན་རྒྱལ་པོའི་མདོ་ལས། མི་མཁས་པ་དག་ཏིང་འཛིན་བསྒོམས་
བྱེད་ཀྱང་། །དེས་ནི་བདག་ཏུ་འཛིན་པ་འཇིག་མི་འགྱུར། །དེ་ཡི་ཉོན་མོངས་ཕྱིར་ཞིང་རབ་ཏུ་འཕེལ། །ལྷག་སྤྱོད་ཀྱིས་ནི་ཏིང་འཛིན་འདི་བསྒོམས་པས། །འདི་ནི་ནང་གི་རྣམ་པར་
གཡེངས་པ་སྟེ། །བདག་ཏུ་རྟོག་པ་སེམས་གཡེངས་སྐྱེ་གྱུར་པ། །དེ་ནི་རབ་འབར་མཚོན་ཆའི་འཁོར་ལོ་འདྲ། །ཡོངས་སུ་སྨིན་ནས་མི་བཟོད་སྡུག་བསྔལ་རྒྱུ། །ཞེས་དང་། 
ཕ་དམ་པས། རྟོག་པ་སྤང་བའི་མི་རྟོག་པ། །མར་འདོད་ཆུ་ལ་མར་བསྲུབ་འདྲ། །ཞེས་དང་། དགས་པོ་རིན་པོ་ཆེས། མི་རྟོག་གདིང་པོ་བསྒོམ་པའི་བདུད། །ངེས་ཤེས་
༈ གཏིང་ནས་མ་སྐྱེས་བར། །ཉམས་མྱོང་བཟང་ངན་མི་བརྗོད་དོ། །གཏི་མུག་ཕྱོགས་སུ་འགྲོ་ཉན་གདའོ། །ཞེས་སོགས་ལུང་མང་དུ་ཡོད་ཀྱང་ཡི་གེ་མང་བས་སོ། །དེང་སོང་ཕལ་
ཆེར་འདི་ལ་སྒོམ་དུ་འདོད་པ་མང་བར་གདབ་སྟེ། ཤན་མི་ཕྱེད་པར་འདུག་གོ། །གཉིས་པ་ནི། ཞི་གནས་ཀྱི་བདེ་གསལ་མི་རྟོག་པ་གསུམ་ལ་ཞེན་ཅིང་ཆགས་ན་ཁམས་གསུམ་

དུ་གོལ་བ་སྟེ། །བདེ་བ་ལ་ཆགས་ན་འདོད་ཁམས་སུ་གོལ། །གསལ་བ་ལ་ཆགས་ན་གཟུགས་ཁམས་སུ་གོལ། མི་རྟོག་པ་ལ་ཆགས་ན་གཟུགས་མེད་ཁམས་སུ་གོལ། ཞེས་
གསུངས༑ ཀུན་མཁྱེན་དྲི་མེད་འོད་ཟེར་ཞལ་སྔ་ནས། དེང་སོང་དུས་ཀྱི་སྒོམ་ཆེན་ཕལ། །རྟོག་པ་ཁོལ་བུར་འཆིང་འཆིང་ནས། །མི་རྟོག་ཡེ་ཤེས་ངོས་མ་ཟིན། །སེམས་
གནས་བཟང་ཡང་གོང་མ་ཡིས། །བསམ་གཏན་གཟུགས་མེད་རྣམ་བཞིར་གོལ། །ཞེས་གསུངས་ཤིང་། ཡང་གསུངས་པ། དེ་ཡང་ཆགས་རྟོག་རགས་པའི་དགེ་སྡིག་
གིས༑ །འདོད་པར་འདུ་བྱེད་བག་ཆགས་ཀུན་གཞིར་བརྟེན། །མི་རྟོག་གསལ་སྣང་གཟུགས་སུ་འདུ་བྱེད་ལ། །མི་རྟོག་རྩེ་ཅིག་གཟུགས་མེད་བག་ཆགས་བརྟེན། །འཁོར་བའི་
རང་བཞིན་གློ་བུར་སྒྲིབ་པ་གཉིས། །དུས་རྣམས་ཀུན་ཏུ་ཉེ་བར་བརྟེན་པ་ཡིན། །ཞེས་སོ། །གཉིས་པ་གོལ་ས་དེ་དག་བསལ་བ་ནི། དལ་བསོ་ལས། གཉིད་རྨུག་
རྒོད་འགྱོད་ཐེ་ཚོམས་སྒྲིབ་པ་ལྔ། །སྤངས་ཏེ་ཞི་ལྷག་ཟུང་འབྲེལ་ཚུལ་གྱི་བསྒྲུབས། །གཉིད་རྨུག་གཉིས་ཀྱི་ཞི་གནས་རབ་ཏུ་སྒྲིབས། །རྒོད་འགྱོད་གཉིས་ཀྱི་ལྷག་མཐོང་

༄༅། །རྣམ་པར་གཡེངས། །ཐེ་ཚོམ་གཉིས་ཀའི་གནོད་བྱེད་མི་མཐུན་ཕྱོགས། །ཞེས་གསུངས་པས། ཡང་དག་པའི་ཞི་གནས་གསལ་དངས་ཕྱེད་
པ་ནི་གཉིད་དང་རྨུག་པས་བྱིང་བར་བྱེད་པ་ཡིན་པས། གསེང་ལ་ཡིད་ལ་བྱེད་པ་བཅུ་གཅིག་བསྒོམས་པར་བྱ་སྟེ། དེའང་རྟེན་འབྲེལ་ལ་སོགས་པའི་ཆོས་ལ་རྟོག་དཔྱོད་དུ་
ཡིད་ལ་བྱའོ། །དེས་འཕྲོ་ན་ཞི་གནས་ལུ་བཞག་ཅིང་དཔྱོད་པ་ཅུང་ཟད་ཡིད་ལ་བྱའོ། །དེས་རྟོགས་ན་རྟོག་དཔྱོད་མི་འགྱུ་བའི་ངང་དུ་མི་རྟོག་པ་ཡིད་ལ་བྱའོ། །དེས་
དོན་ལ་མ་ཡེངས་པའི་ཞི་གནས་ཡིད་ལ་བྱའོ། །དེ་ཡང་གསལ་དངས་ཕྱེད་པའི་ལྷག་མཐོང་ཡིད་ལ་བྱའོ། །དེའི་ཚེ་གསལ་སྟོང་གཉིས་སུ་མེད་པའི་ཟུང་འབྲེལ་ཡིད་
ལ་བྱའོ། །དེའི་ངང་ལ་རྒྱུན་བསྲིང་བའི་ཕྱིར་སེམས་རབ་ཏུ་འཛིན་པའི་རྒྱུ་མཚན་ཡིད་ལ་བྱའོ། །དེའི་དུས་སུ་སེམས་གནས་པའི་ངང་ལས་མི་གཡོ་བ་ཞི་གནས་ཀྱི་རྒྱུ་མཚན་
ཡིད་ལ་བྱའོ། །གསལ་དངས་ཕྱེད་པ་ལྷག་མཐོང་གི་རྒྱུ་མཚན་ཡིད་ལ་བྱའོ། །གསལ་སྟོང་གཉིས་སུ་མེད་པ་ཟུང་འཇུག་གི་རྒྱུ་མཚན་ཡིད་ལ་བྱའོ། །ཆོས་ཐམས་

ཅད་རང་བཞིན་མེད་པར་མཉམས་པ་བཏང་སྙོམས་ཀྱི་རྒྱུ་མཚན་ཡིད་ལ་བྱའོ། །ཞེས་གསུངས་པ་ལྟར་བྱའོ། །ཀློང་གསལ་ལས། ཉེན་ཐོས་ཞི་བའི་ལྟ་སྟང་གིས། །
ལུས་ངག་ཡིད་གསུམ་རྣལ་དུ་ཕེབ། །ཅེས་སོ། །གཉིས་པ་བྱང་ཆུབ་སེམས་དཔའི་ལྟ་སྟང་གི་གནས་པ་བརྟེན་པར་བྱ་བ་ནི། སྐྱིལ་ཀྲུང་བཅའ་ལ་མིག་མདུན་གྱི་མཁའ་
སྣ་རྩེའི་ཐད་ཀྱི་བར་སྣང་ལ་བཙལ་བཙུམ་དང་གྱ་གྱུ་མེད་པར་ཐད་སོར་ཅེ་རེ་ཧྲིག་གེ་བལྟ་བས་སེམས་རང་ལུགས་སུ་བཞག །དེའི་ངང་ལ་ཕྱི་དབང་པོའི་ཡུལ་དུ་སྣང་བའི་ཡིད་
དུ་འོང་མི་འོང་གང་ཤར་ཡང་ཤར་མ་ཐག་བཟོ་བཅོས་མ་བྱས་པར་རང་ཐོག་ན་རྩོལ་མེད་དུ་བཞག་ནས། བསམ་མཁན་ཁོ་རང་གི་རང་གཟུགས་མིན་པའི་གཞན་ཡུལ་སྣང་
གཅིག་ལོགས་སུ་ཨེ་སྣང་ངང་གི་བསམ་མཁན་ཁོ་རང་གི་རྒྱུད་ནས་རྒྱང་འཚོ་བྱེད། དེ་ཡང་བསམ་མཁན་དང་བསམ་ཡུལ་གཉིས་སྐད་ཅིག་མའི་སྟེང་དུ་འཛོམ་པ་དེ་འཆུག་
མ་ཤོར་བར་རང་ཐོག་ནས་ཚོད་དགོས་སོ། །སྐད་ཅིག་དང་པོ་སྣང་སེམས་ཡ་མ་བྲལ་བ་དེ་རང་ཐོག་ནས་རྩོལ་མེད་དུ་འཚོ་བ་ཞིག་གི་ཆོད་ནས་བློ་ཡུལ་དུ་སྣང་བ་ཤར་ཚད་སེམས་སུ་

༄༅། །ཆོད་པའི་གནད་ཅིག་ཡོད། དེ་ལྟར་མ་ཤེས་ན། སྣང་བ་གང་ཤར་སྐད་ཅིག་མའི་ངང་ནས་སྣང་སེམས་ངོ་བོ་གཅིག་པ་མ་རིག་ནས། སྐད་ཅིག་མ་
གཉིས་པར་སོང་ནས་སྣང་བ་ཕར་ལུས། རིག་པ་ཚུར་ལུས་ནས་ཡུལ་ཡུལ་ཅན་གྱི་འཁྲུལ་པ་རང་ཁ་མ་ལ་བློ་རྩེ་གཏད་ན་ཆོད་པའི་དུས་མེད། དེས་ནས་གང་ཤར་གྱི་སྐད་
ཅིག་མ་ཡ་མ་བྲལ་བའི་སྟེང་དུ་དཔྱོད་ཤེས་པ་གལ་ཆེའོ། །དེ་ཉིད་ལས། བོ་དྷི་སཏྭའི་ལྟ་སྟངས་གིས། །རྣལ་ཕེབ་བདེ་བ་ཉིད་འཐོབ་འགྱུར། །ཞེས་གསུངས་སོ། །
གསུམ་པ་ཁྲོ་བོའི་ལྟ་སྟང་གི་བརྟན་པ་གྲོལ་བར་བྱེད་པ་ནི། རྐང་པ་གཉིས་གྱད་ཀྱི་དོར་ཐབས་ཀྱི་བསྒྲད། མིག་མར་སྣང་ལ་གྱེན་དུ་བསྒྲད། ཧ་ཧ་དང་ཧི་ཧི་ལ་སོགས་པ་
བརྗོད་ཅིང་། སེམས་སྤྲོས་པ་དང་བྲལ་བར་བཞག་གོ། །དེ་སྐད་དུའང་ཀློང་གསལ་ལས། ཁྲོ་བོ་ཉིད་ཀྱི་ལྟ་སྟངས་གིས། །རྣལ་ཕེབ་བདེ་བ་གསུམ་ཡང་འགྲུབ། །
ཅེས་སོ། །དེ་ལྟར་ཉན་ཐོས་ཀྱི་ལྟ་སྟངས་གི་ལུས་ངག་ཡིད་གསུམ་མི་གནས་པ་གནས་པར་བྱ། བྱང་ཆུབ་སེམས་དཔའི་ལྟ་སྟངས་གི་གནས་པར་བརྟན་པར་བྱ། ཁྲོ་བོའི་ལྟ་

སྟངས་གི་བརྟན་པ་གྲོལ་བར་བྱ་བའོ། །ལྟ་སྟངས་གི་ཡོན་ཏན་ནི། འགྲོ་བ་ཐམས་ཅད་ཀྱི་སྙིང་གི་དཀྱིལ་དུ། རྩ་ཀ་ཏི་ཤེལ་གྱི་སྦུ་གུ་ཅན་ཞེས་བྱ་བ། ཡེ་ཤེས་ཀྱི་རྩ་ཞིག་
ཡོད་དེ། དེ་ཐུར་དུ་ལྟ་ཞིང་ཁ་ཟླུམ་ན་ཡེ་ཤེས་འགྲིབ་ཅིང་གཏི་མུག་འཕེལ་བར་བྱེད་པས། དེས་ན་དུད་འགྲོ་ལ་རྩ་ཁ་ཐུར་ལ་བསྟན་ནས་ཟླུམ་པས། བླུན་ཞིང་གཏི་མུག་
པའོ༑ །མི་ལ་རྩ་ད་འཕྲོད་ལ་ཕྱོགས་ཤིང་ཅུང་ཟད་ཁ་བྱེ་བས། མི་ཤེས་རིག་གསལ་བའོ། །གྲུབ་པའི་སྐྱེས་བུ་དང་བྱང་ཆུབ་སེམས་དཔའ་རྣམས་ལ། རྩ་དེ་ཁ་བྱེ་
ནས་གྱེན་ལ་བསྟན་པས། ཏིང་ངེ་འཛིན་བསམ་གྱིས་མི་ཁྱབ་པ་དང་། མཁྱེན་པའི་ཡེ་ཤེས་དང་། མངོན་པར་ཤེས་པ་རྒྱ་ཆེན་པོ་འཆར་བ་ཡང་། ཡེ་ཤེས་ཀྱི་རྩ་དེ་ཁ་
བྱེ་བའི་ཡོན་ཏན་ལས་བྱུང་བའོ། །དེས་མིག་བཙུམ་ཙ་ན། རྩ་དེ་ཁ་ཟླུམ་ནས་ཐུར་དུ་ཕྱོགས་ནས་ཤེས་པ་ནག་ཐུབ་གྱི་གཏི་མུག་འཐིབ་པའོ། །ལྟ་སྟངས་ཧྲིག་གིས་
བྱས་པས་རྩེ་དེ་ཁ་གྱེན་ལ་བྱེ་བས། རིག་པ་དང་སྙིགས་འབྱེད་ནས་གསལ་ལ་རྟོག་པ་མེད་པའི་ཏིང་ངེ་འཛིན་དང་དག་པའི་མཐོང་སྣང་དུ་འཆར་བར་འགྱུར་བས་ལྟ་སྟངས་གལ་

༄༅། །ཆེའོ༑ །གཉིས་པ་གནས་ལུགས་ཀྱི་ངོ་བོ་ཁྲེག་ཆོད་གདབ་ཚུལ་ནི། འདས་རྗེས་དོན་ཁྲིད་ལས། ཁྲོ་བོའི་ལྟ་སྟངས་བརྟན་པ་གྲོལ་བར་བྱ་སྟེ། །
དང་པོ་རྟོག་པ་རྩད་བཅད། བར་དུ་སེམས་ཀྱི་མཚངས་བརྩལ། དེ་ནས་བྱུང་གནས་འགྲོ་གསུམ་ལ་བརྟགས། དེ་ནས་རྣམ་རྟོག་སེམས་སུ་ངོ་སྤྲད། སེམས་སྟོང་པར་ངོ་
སྤྲད༑ །སྟོང་པ་སྣང་བར་ངོ་སྤྲད། སྣང་སྟོང་གཉིས་མེད་དུ་ངོ་སྤྲད། །གཉིས་མེད་རང་གྲོལ་དུ་ངོ་སྤྲད། དུག་ལྔ་རང་གྲོལ་དུ་ངོ་སྤྲད། ཚོགས་དྲུག་རང་གྲོལ་དུ་ངོ་སྤྲད། དེ་
ལྟར་འབྱོང་ཞིང་རྣལ་དུ་ཕེབ་སྟེ། ཁྲེག་ཆོད་ཀྱི་དོན་གཏན་ལ་ཕེབས་ནས། །ཞེས་གསུངས་པས། འདི་ལ་སྔོན་འགྲོ་ལའང་ཞི་ལྷག་ཟུང་འཇུག་གི་གནས་ལུགས་མ་སྐྱེས་
པ་བསྐྱེད་པར་བྱ་བ། དངོས་གཞི་གསུམ་གྱི་སྐྱེས་པ་ངོ་སྤྲོད་པར་བྱ་བ། རྗེས་རང་གྲོལ་གསུམ་གྱི་སྐྱེས་པ་བོག་དབྱུང་ཞིང་རྩལ་སྦྱང་བ་གསུམ་ལས། དང་པོ་ལ་གསུམ་སྟེ། 
དང་པོ་རྟོག་པ་རྩད་བཅད། བར་དུ་སེམས་ཀྱི་མཚང་བརྩལ། ཐ་མ་བྱུང་གནས་འགྲོ་གསུམ་བརྟགས་པའོ། །དང་པོ་ནི། ལུས་ངག་ཡིད་གསུམ་འཁོར་བར་འཁྱམ་

མཁན་སུ་ཡིན། དགག་སྒྲུབས་བྱེད་པ་པོ་སུ་ཡིན། སྐྱེ་བ་སྔ་མ་ནས་འདི་ནས་ཕྱི་མར་འགྲོ་མཁན་གང་ཡིན། གཙོ་གང་ཆེ། ཞེས་དྲི་ཞིང་བརྟགས་པས། སེམས་
གཙོ་ཞིང་དེ་ལྟར་ཤེས་པ་ནི། །དང་པོར་རྟོག་པ་རྩད་བཅད་པའོ། །གཉིས་པ་བར་དུ་སེམས་ཀྱི་མཚང་བཙལ་བ་ནི། དེ་ལྟར་བྱེད་པ་པོའི་སེམས་འདིས་ཐམས་ཅད་བདག་
ཏུ་འཛིན་ཅིང་ང་ཞེས་བརྟེན་པར་འདུག་ན། ལུས་ངག་ཡིད་གསུམ་པ་དེ་གཅིག་ཏུ་འདུག་གམ། ཐ་དད་དུ་འདུག །གཅིག་ན་སེམས་བལྟར་མེད་པ་བཞིན་དུ། ལུས་
ཀྱང་མེད་པར་འགྱུར་ལ། ལུས་རེས་གཟུགས་སུ་གྲུབ་པ་བཞིན་དུ། སེམས་དང་ངག་ཀྱང་གཟུགས་སུ་གྲུབ་དགོས། ངག་སྒྲར་གྲགས་པ་བཞིན་དུ། ལུས་སེམས་
གཉིས་ཀྱང་དེ་བཞིན་དུ་འགྱུར་རོ། །ཞེས་པ་ལ་སོགས་པས་བརྟགས་པས། གཅིག་ཐ་དད་ཡིན་དགག་བསྒྲུབས་ཐམས་ཅད་སེམས་ཀྱི་བཟོས་པ་ལས་ལོགས་སུ་མ་གྲུབ་
པར་ཤེས་པ་ནི། བར་དུ་སེམས་ཀྱི་མཚངས་བརྩལ་བའོ། །གསུམ་པ་ཐ་མ་བྱུང་གནས་འགྲོ་གསུམ་ལ་བརྟགས་པ་འདི་ལ་ལྔ་སྟེ། བྱུང་གནས་འགྲོ་གསུམ་རང་ལ་

༄༅། །བརྟགས་པ། གཅིག་དང་དུ་མ་ལ་བརྟགས་པ། དབྱིབས་དང་ཁ་དོག་ལ་བརྟགས་པ། བདེ་གསལ་མི་རྟོག་པའི་ཉམས་ལ་བརྟགས་པ། 
གནས་འགྱུ་གཉིས་ལ་བརྟགས་པའོ། །དང་པོ་ནི། དེ་ལྟར་དོན་མེད་པ་ལ་བདག་ཏུ་འཛིན་མཁན་གྱི་སེམས་དེ། དང་པོ་གང་ནས་བྱུང་བའི་རྣམ་པར་འདུག །ད་ལྟ་གར་
གནས་ཐ་མ་གང་དུ་འགྲོ་བར་འདུག །ཅེས་སེམས་དེ་ཉིད་ལ་བརྟགས་པས་བྱུང་གནས་འགྲོ་གསུམ་དུ་མ་གྲུབ་ཅིང་ངོ་བོ་ངོས་བཟུང་དང་བྲལ་བའི་རིག་སྟོང་ཝལ་པོ་རྗེས་མེད་
གཟའ་གཏད་དང་བྲལ་བར་རྟོགས་པ་ནི། ཐ་མ་བྱུང་གནས་འགྲོ་གསུམ་བརྟགས་པའོ། །འོ་ན་སྔར་ཡང་བྱུང་གནས་འགྲོ་གསུམ་ལ་བརྟགས་པ་བཤད་པ་དང་ཟློས་སོ་ཞེ་ན། 
མི་ཟློས་ཏེ། སྔར་གྱི་དེ་ཡུལ་ལ་བརྟགས་ནས་མ་གྲུབ་པ་ཡིན་ལ། འདི་ཉིད་ཡུལ་ཅན་དུ་བརྟགས་ནས་ངོ་བོའི་ཐོག་ཏུ་ཕེབ་པའོ། །གཉིས་པ་གཅིག་དང་དུ་མ་ལ་བརྟགས་
པ་ནི། དེ་ལྟར་སེམས་དེ་བྱུང་གནས་འགྲོ་གསུམ་ཚོལ་མཁན་དེ་དང་བརྟགས་རྒྱུའི་དེ་གཉིས་གཅིག་གམ་གཉིས་སུ་འདུག་ལྟོས། གཉིས་འདུག་ན་སེམས་གཉིས་

ཡོད་དགོས་པས། གཅིག་སངས་རྒྱས་རྩ་ན་གཅིག་འཁོར་བར་འཁྱམ་དགོས་པས། གཉིས་སུ་ཨེ་གནས་ལེགས་པར་ཐག་ཆོད་པ་ཞིག་ལྟོས། གཅིག་ལས་མི་འདུག་ན། 
གཅིག་པུ་དེ་སེམས་ཡིན་པར་འདུག་གམ། སེམས་ཟེར་བ་དེ་དོན་ལ་ཅི་འདྲ་ཞིག་འདུག་ལྟོས། ཕྱིའི་ཡུལ་དུ་ཚོལ་བས་ནི་རྙེད་མི་སྲིད་དོ། །དེ་ཡང་སེམས་དེ་ཅི་འདྲ་ཞིག་
ཡོད་སྙམ་མཁན་གྱི་ཤེས་པ་དེ་ཁོ་རང་ལ་ལྟོས་ལ་ཚོལ་ཅིག །ཅེས་བརྟགས་སུ་བཅུག་གོ། །གསུམ་པ་དབྱིབས་དང་ཁ་དོག་ལ་བརྟགས་པ་ནི། ཁྱེད་ཀྱི་སེམས་དེ་དོན་ལ་
སེམས་ཟེར་བ་དེ་ཡོད་པ་ཞིག་ཡིན་པར་འདུག་གམ་ལྟོས། ཡོད་ན་དབྱིབས་སུ་གྲུབ་དགོས་པས། དབྱིབས་ཅི་འདྲར་འདུག །ཟླུམ་པོར་འདུག་གམ། གྲུ་བཞི་ཟླ་
གམ་གྲུ་གསུམ་ལ་སོགས་གང་གི་དབྱིབས་སུ་འདུག །དེ་བཞིན་དུ་ཁ་དོག་ཆེ་ཆུང་ཕྱོགས་རིས་གང་ལྟར་འདུག་ཐག་ཆོད་པར་ལྟོས། །ཅིས་ཀྱང་འདུག་ཟེར་ན། དབྱིབས་
དང་ཁ་དོག་དེ་ང་ལ་སྟོན་ཅིག་བྱ། བསྟན་རྒྱུ་མི་འདུག་ཟེར་ན། བསྟན་རྒྱུ་མེད་པའི་དབྱིབས་ཁ་དོག་དངོས་པོ་ཅན་སྲིད་དམ། ཞེས་དབྱིབས་ཀྱི་དེ་རྣམས་གང་ཡང་མི་

༄༅། །འདུག་ཟེར་ན། འོ་ན་ཅི་ཡང་མེད་པའི་སྟོང་པ་ཞིག་འདུག་གམ་ཚོལ་ཞིག་བྱ། ཅང་མེད་སྟོང་པ་ཞིག་འདུག་ཟེར་ན། འོ་ན་ཅི་ཡང་མེད་པའི་སྟོང་པས་
སྒོམ་ཅི་ལ་ཤེས། མ་རྙེད་ཟེར་མཁན་ཅི་ལ་འོང་། ཅི་ཡང་མེད་ན་ཞེ་སྡང་སྐྱེ་མཁན་དེ་གང་ཡིན། སེམས་མ་སྙེད་སྙམ་མཁན་ཞིག་མི་འདུག་གམ། དེ་ཁོ་ན་ལ་ཅེ་རེ་
ལྟོས༑ དེ་ཅི་འདྲ་བ་ཞིག་འདུག་མ་རྙེད་གང་ན་ཡོད་དམ་སྙམ་མཁན་གྱི་ཤེས་པ་དེ་སེམས་ཡིན་པར་འདུག་གམ་ལེགས་པར་ལྟོས། ཡིན་པར་འདུག་ན་ཅི་འདྲ་ཞིག་འདུག །ཡོད་
ན་དངོས་པོ་དང་ཁ་དོག་འོང་དགོས་ཏེ་ཁྱེར་རྒྱུ་འདུག་གམ། མེད་ན་བསམ་མེད་རོ་དང་འདྲ་སྟེ། འདྲ་མཁན་ཞིག་མི་འདུག་གམ། དེས་ན་ཡོད་མེད་ཀྱི་མཚམས་སུ་ཅི་འདུག་
ཐག་ཆོད་པར་ལྟོས་ཞེས་འཇུར་ལ་དྲང་ངོ་། །བཞི་པ་བདེ་གསལ་མི་རྟོག་པའི་ཉམས་ལ་བརྟགས་པ་ནི། བདེ་གསལ་མི་རྟོག་པའི་མྱོང་ཚོར་བློ་ཡུལ་དུ་བྱུང་བ་དེ་བྱུང་མ་ཐག་ངོས་
བཟུང་ནས་རྟོག་མེད་དུ་མི་བཞག་པར། བདེན་བདེ་མཁན་ཁོ་རང་མིན་པའི་བདེ་ཡུལ་དང་། བདེ་རྒྱུ་ཞིག་ལོགས་སུ་ཨེ་སྣང་ངང་གི་འཚོ། གསལ་ན་གསལ་མཁན་གྱི་ཕྲ་བ་

དེ་ངོས་བཟུང་ནས་གསལ་སྙམ་མཁན་ཁོ་རང་མིན་པའི་གསལ་ཡུལ་ཞིག་དང་གསལ་རྒྱུ་ཞིག་ཨེ་སྣང་བལྟ། མི་རྟོག་པར་གནས་དུས། གནས་སྙམ་མཁན་ཁོ་རང་མིན་པའི་
གནས་ཡུལ་དང་། གནས་རྒྱུ་གནས་པའི་མྱོང་རྒྱུ་ཅི་འདྲ་ཞིག་སྣང་ངང་གི་རྒྱང་འཚོ་བྱེད་ནས་བརྟག་གོ། །དེ་ལ་བདེ་མཁན་གནས་མཁན་སྐད་ཅིག་མ་རང་ཐོག་ན་ཚོགས་པའི་
ངང་ནས། བདེ་ཡུལ། གསལ་ཡུལ། གནས་ཡུལ་དེ་འདྲ་ངང་འཚོ་ཤེས་དགོས་སོ། །ལྔ་པ་གནས་རྒྱུ་གཉིས་ལ་བརྟགས་པ་ནི། གནས་པ་རང་གི་ངོ་བོ་དེ་ཅི་འདྲ་ཞིག་
འདུག་ངང་གིས་འཚོ། དེ་ལྟར་བྱས་པས་རྟོག་མེད་ཀྱི་ངོ་བོ་ཡུལ་མེད་དུ་ཧྲིག་གེ་འོང་། འགྱུ་བ་ཤར་དུས་རྟོག་པ་དྲ་མ་ཉམས་པ་རང་གི་ངོ་བོ་དེ་ཨེ་བྱུང་འཚོ། གནས་
དུས་སུ་འགྱུ་བ་དེ་རང་ཨེ་བྱུང་འཚོ། དེ་ལྟར་བློ་ཡུལ་དུ། བདེ་མི་བདེ། བྱིང་རྨུག་རྒོད་འཐོར་ལ་སོགས་པའི་མྱོང་ཚོར་གང་བྱུང་བ་དེ་དང་། ཚོར་མཁན་སྐད་ཅིག་མའི་
སྟེང་དུ་དབྱེར་མེད་པའི་གསང་ཡོད་པས། རྩོལ་མེད་ཀྱི་ངང་ནས་བབ་འཚོ་རྒྱང་བསྲུངས་བྱེད། དེ་དག་གི་གནས་ལུགས་ཀྱི་དོན་མ་སྐྱེས་པ་སྐྱེས་པར་བྱ་བའོ། །གཉིས་པ་

༄༅། །དངོས་གཞི་གསུམ་གྱི་སྐྱེས་པ་ངོ་སྤྲད་པ་ལ། གནས་པ་སེམས་ཀྱི་རྒྱན་དུ་ཤར་བ། འཕྲོ་བ་སེམས་ཀྱི་རོལ་པར་ཤེས་པ། གཉིས་མེད་མཉམ་
པའི་ངང་དུ་གནས་པ་དང་གསུམ་ལས། དང་པོ་ལ་གཉིས་ཏེ། ཅོག་བཞག་གསུམ་ལ་བརྟེན་ནས། སེམས་ཇི་བཞིན་དུ་གནས་པས། དེ་ལ་ལྷག་མཐོང་གི་ཉལ་རྟོག་
སྐྱེ་ཚུལ། སྐྱེས་པ་ངོ་སྤྲོད་ཚུལ་ལོ། །དང་པོ་ནི། རིན་ཆེན་སྒྲོན་མ་ལས། ཅོག་བཞག་གསུམ་གྱི་རང་བཞིན་ལས། །ཀ་དག་དོན་ཉིད་མངོན་དུ་གྱུར། །ཞེས་
པས༑ རི་བོ་ཅོག་བཞག་ནི། ལུས་རྡོ་རྗེའི་སྐྱིལ་ཀྲུང་མི་གཡོ་བའོ། །རྒྱ་མཚོ་ཅོག་བཞག་ནི། མིག་མདའ་གང་ཙམ་དུ་གཏད་དེ་མི་འགུལ་བའོ། །རིག་པ་ཅོག་བཞག་
ནི༑ རང་བབས་སུ་ཆོས་ཉིད་ཀྱི་ངང་དུ་མཉམ་པར་འཇོག་པའོ། །སེམས་ཉིད་ངལ་བསོ་ལས། ཇི་བཞིན་ངང་ལ་ཡེ་བཞིན་མཉམ་པར་བཞོག །དངས་ཤིང་སྟོང་པ་རྒྱ་
མཚོ་ལྟ་བུ་ལ། །གཟུང་འཛིན་རྟོག་བྲལ་རྦ་རླབ་མེད་པར་ཞོག །སྟོང་ཞིང་གསལ་བ་ནམ་མཁའ་ལྟ་བུ། །ཀུན་རྟོག་སྤྲིན་མེད་ཕྱོགས་ལྷུང་བྲལ་བར་ཞོག །བརྟན་

ཞིང་མི་གཡོ་རི་རྒྱལ་ལྟ་བུ་ལ། །དགག་སྒྲུབ་གཉིས་མེད་རེ་དོགས་བྲལ་བར་ཞོག །དག་ཅིང་གསལ་བ་མེ་ལོང་ལྟ་བུ་ལ། །སྣང་ཡུལ་མ་འགགས་གཟུགས་བརྙན་ལྟ་
བུར་ཞོག །ཡེ་གྲོལ་སོར་བཞག་འཇའ་ཚོན་ལྟ་བུ་ལ། །བྱིང་རྒོད་གཉིས་མེད་དག་ཅིང་གསལ་བར་ཞོག །གཞན་དུ་མ་ཡེངས་མདའ་མཁན་ལྟ་བུ་ལ། །གཉུག་
མའི་ཡེ་ཤེས་སྤྲོ་བསྡུ་བྲལ་བར་ཞོག །ཐག་ཆོད་ཤེས་པ་ལས་ཟིན་ལྟ་བུ་ལ། །རེ་དོགས་གཉིས་མེད་ལྷུན་གྱིས་གྲུབ་པར་ཞོག །ཅེས་པ་དང་། མན་ངག་མཛོད་
ལས་ཀྱང་། ཆོས་ཉིད་ངང་ལ་བཞག་ཐབས་རྣམས་དྲུག་ནི། །མན་ངག་དྲུག་གི་ཤེས་པར་བྱ་བ་ལས། །དང་པོ་དུས་གསུམ་དབྱེར་མེད་མན་ངག་གི། །གཉིས་
འཛིན་བློ་ཡི་རྟོག་མཐའ་སེལ་བ་ནི། །འདས་རྗེས་མི་བཅད་མ་འོང་སྡུན་མི་བསུ། །ད་ལྟ་འཛིན་མེད་ངང་དུ་ལྷང་ངེ་བཞག །ཐོ་བྱ་ཚངས་དུ་འཇུག་པའི་མན་ངག་
གི༑ །རེ་དོགས་གཉིས་ཀྱི་རྟོགས་མཐའ་སེལ་བ་ནི། །དེ་ལྟར་སེམས་ལ་འབྱུང་འཇུག་གཉིས་མེད་པས། །མ་ཡེངས་མཉམ་ཉིད་ངང་དུ་ལྷོད་ལ་བཞག །སྐྱེས་

༄༅། །བུ་བྱ་བ་བཏང་བའི་མན་ངག་གི། །གཟའ་གཏད་འཛིན་པའི་རྟོག་མཐའ་སེལ་བ་ནི། །སེམས་ཉིད་གནས་ལུགས་མ་བཅོས་མཉམ་པའི་ངང་། །
འཛིན་གྲོལ་ཆེན་པོར་རང་བཞིན་ལྷོད་ལ་ཞོག །ཁྱུང་ཆེན་ནམ་མཁར་ལྡིང་བའི་མན་ངག་གི །ཐེ་ཚོམ་གཉིས་འཛིན་རྟོག་མཐའ་སེལ་བ་ནི། །ཤེས་པ་ཐམས་ཅད་
རང་བྱུང་རྣལ་མའི་ངང་། །ཡངས་པ་ཆེན་པོར་བོར་བར་ཕྱམ་གཅིག་བཞག །ནམ་ལང་ཉི་ཤར་དག་པའི་མན་ངག་གི །ཡུལ་སྣང་སྣ་ཚོགས་རྟོག་མཐའ་སེལ་བ་
ནི༑ །དབང་པོ་མི་བསྡུ་འགྱུ་བ་མི་དགག་པ། །ཚོགས་དྲུག་ལྷུག་པར་བཏང་ལ་ལྷོད་ལ་བཞག །མཚན་མ་རང་སར་དངས་པའི་མན་ངག་གི །སྣ་ཚོགས་རྣམ་
རྟོག་རྟོག་མཐའ་སེལ་བ་ནི། །ཅིར་སྣང་ཡུལ་ལ་བླང་དོར་གཉིས་མེད་པས། །མ་བཅོས་སོ་མར་སྤར་བ་ཇི་བཞིན་བཞག །དེ་ལྟར་བཞག་རྣམས་གཉིས་མེད་དང་
གནས་པས། །མཐའ་བྲལ་ཀློང་ཡངས་དགོངས་པ་འཆར་བར་ངེས། །ཞེས་གསུངས་པས། དེ་ལྟར་བཞག་པའི་ཚེ་སེམས་ཀྱི་དགག་སྒྲུབ་དགེ་སྡིག་བླང་དོར་ལ་

སོགས་པའི་སྤྲོས་པ་ཉེ་བར་ཞི་བ་སྟེ། གསལ་སྟོང་ལྷན་ཅིག་སྐྱེས་པའི་ཡེ་ཤེས་གདོད་མའི་ཀ་དག་གི་ངང་ལ་གནས་པ་ཉིད་དེ། ཐལ་འགྱུར་ལས། ངོ་བོ་ཀ་
དག་ཡེ་ཤེས་ལ། །མ་རིག་པ་ཞེས་སྲིད་མེད་པས། །གཅིག་དང་གཉིས་ཞེས་གྲངས་མེད་པས། །གང་དུ་མ་ཕྱེས་ཆོས་ཉིད་ལ། །ཡེ་ཤེས་ཙམ་དུ་གྲུབ་པ་མེད། །ཅེས་པ་
དང་༑ རང་ཤར་ལས། རྟག་ཆད་གཉིས་ཀྱི་མཐའ་ལས་འདས། །མཐའ་བཞིའི་དྲི་མ་རང་སངས་ཉིད། །ཅེས་པས། དེའི་དུས་ན་ལྷག་མཐོང་གི་ཉམས་བདེ་གསལ་
མི་རྟོག་པ་གསུམ་ལས། རྣམ་རྟོག་རྒྱུན་ཆད་པའི་ངང་དེ་ནས་གསལ་ལ་མ་འགག་པའི་ཤེས་པ་རྗེན་པ། རང་གི་རང་གསལ་སོང་ངེ་བ། ཡེ་རེ་གསལ་བ། དེ་ལ་ཡུལ་
ཡུལ་ཅན་གྱི་སྒོམ་བྱ་བསྒོམ་བྱེད་མེད་པས་མི་རྟོག་པ། དེ་ལ་འབད་རྩོལ་མེད་པ་རང་ལུགས་སུ་འདུག་པ་དེ་བདེ་བའོ། །དེ་ནས་ལྷག་མཐོང་གི་རྟོག་པ་ནི། གོང་དུ་
ཡུལ་ཡུལ་ཅན་གྱི་མྱོང་ཚོར་རིམ་པར་དག་ནས། གང་ཤར་གྱི་སྐད་ཅིག་པོ་མ་ཡུལ་མེད་རང་རིག་ཏུ་ཤར་བའོ། །དེ་ལ་ལྷག་མཐོང་རྟོགས་པའི་བདེ་གསལ་མི་རྟོག་པ་གསུམ་

༄༅། །ཤར་ཏེ། གཉུག་མ་ཡུལ་མེད་དུ་ཤར་བས་གསལ་བ། གསལ་བྱ་གསལ་བྱེད་ཀྱི་རྟོག་པ་མེད་པས་མི་རྟོག་པ། རིག་སྟོང་དབྱེར་མེད་དུ་བདེ་བས་
བདེ་བའོ། །གཉིས་པ་ངོ་སྤྲོད་པ་ལ་བཞི་སྟེ། འདྲ་ནོར་ཤན་དབྱེ་ཞིང་ངོས་བཟུང་བ་དང་། མ་ནོར་བ་ངོ་སྤྲོད་པ་དང་། ལུང་གི་ཡིད་ཆེས་བསྐྱེད་པ་དང་། གོམས་འདྲིལ་གྱི་
བརྟེན་པ་ཐོབ་པར་བྱ་བའོ། །དང་པོ་འདྲ་ནོར་ཤན་དབྱེ་བ་དང་ངོས་བཟུང་བ་གཉིས་ལས། དང་པོ་ནི། དེ་ལྟར་རྟོག་པ་དེ་ཡང་འདྲ་ནོར་ལ་མ་ཤོར་བ་གལ་ཆེ་སྟེ། དེ་ཡང་རང་
སྣང་གི་ཤར་ལུགས་རིག་པ་སྐད་ཅིག་མའི་འགྱུར་ལྡོགས་སུ་སྤུ་རྩེ་རླུང་གི་མ་བསྐྱོད་པ་ཞིག་ཡིན་པས། བླ་མ་ཉམས་ལེན་ཅན་ཞིག་དགོས། རྟོག་པ་རྒྱུད་ལ་མ་སྐྱེས་ན་ནོར་ནས་ངོ་
སྤྲད་པ་ཡང་ཡོད། སྐྱེས་པ་ངོ་མ་སྤྲད་པ་དེ་ཐོག་ཏུ་ལུས་པ་ཡང་ཡོད། སྐྱེས་བོད་བ་ལ་ངོ་སྤྲད་སྔ་ནས་གོ་ཡུལ་དུ་ལུས་པ་ཡང་ཡོད་པས་ཤིན་ཏུ་འབྱེད་པ་གལ་ཆེའོ། །
གཉིས་པ་འདྲ་ནོར་ངོས་བཟུང་བ་ནི། དང་པོ་དྲགས་ཆོད་ཀྱི་མགོ་ཟུག་པ་དང་། མཉམ་བཞག་དུས་སྐད་ཅིག་མའི་ཕྲ་མཐའ་སེམས་སུ་ཆོད་པ་གཉིས་འདྲ་ནོར། རྟོག་པ་ངོས་

བཟུང་བས་རང་ཞིག་རྟོག་མེད་དུ་འགྲོ་བ་ཉམས་ཡིན་པ་དང་། རྣམ་རྟོག་སྐད་ཅིག་མ་དྲན་པས་ཟིན་པ་དེ་གནས་མི་དགོས་པར་བློ་འདས་སུ་ཤར་བ་རྟོགས་པ་ཡིན་པ་གཉིས་འདྲ་ནོར། 
རྣམ་རྟོག་སྤྲོས་བྲལ་དུ་གོ་བས་རྟོགས་པ་གོ་མཁན་ལང་ནས་ཡུལ་མེད་པ་དང་། སྐད་ཅིག་མའི་ངོ་བོ་རང་གསལ་དུ་ཤར་བས་འཁོར་འདས་ཀྱི་བློ་ཡུལ་དུ་ཟད་པ་གཉིས་འདྲ་ནོར་ཆེའོ། །
གཉིས་པ་མ་ནོར་བ་ངོ་སྤྲད་པ་ནི། འོ་ཁྱོད་ཀྱི་སེམས་མ་བཅོས་པར་རང་ལུགས་སུ་བཞག་པའི་དུས་ན་རྣམ་པར་རྟོག་པ་རང་སར་ཞི་ནས། ལྷན་ནེར་གནས་པ་ཞིག་མི་འདུག་
གམ༑ དེ་ལ་ཞི་གནས་བྱ་བ་ཡིན་ཏེ། སེམས་ཀྱི་ངོ་བོ་མིན་ནོ། །ད་ལྟ་སྒོམ་ཉམས་ལེན་པ་སྐད་ཕལ་ཆེར་དེ་ལ་སྒོམ་དུ་བྱེད། རང་ཡང་རློམ། གཞན་ལ་ཡང་དེ་བསྟན་
པ་མང་སྟེ། དེས་སྒོམ་དུ་ཅུང་མི་བཏུབ་པ་ཡིན། དེ་མེད་ཐབས་ཀྱང་མེད་པ་ཡིན་ནོ། །ཁྱོད་རང་སེམས་གནས་མཁན་གྱི་ངོ་བོ་ཁོ་རང་ལ་ལྟོས་དང་། དེའི་ངང་ལ་རྨུག་
པའམ་ལུང་མ་བསྟན་ནམ། བཏང་སྙོམས་སུ་མ་ལུས་པར། སེམས་ཀྱི་ངོ་བོ་འདི་འདྲ་ཞིག་འདུག །བྱ་རྒྱུའམ། ངག་ཏུ་སྨྲ་རྒྱུའམ། ཡིད་ཀྱི་བསམ་རྒྱུའམ། ཚིགས་

༄༅། །སུ་བརྗོད་རྒྱུའི་ངོས་བཟུང་མེད་ལ། ངོས་བཟུང་མེད་བཞིན་དུ་གསལ་ལ་མ་འགགས་པའི་ཤེས་པ། སང་ངེ་ཡེ་རེ། རྗེན་ནེ། ལྷང་ངེ་བ་དེ་མཐོང་བའི་
མཐོང་རྒྱུ། མ་མྱོང་བའི་མྱོང་རྒྱུ། རིག་པ་ཡོད་རྒྱུ་འདྲ་ཞིག་ཡོད་པས། ཁར་འདོན་དུ་མི་བཏུབ་པའི་གསལ་ལ་ངོས་བཟུང་མེད་པ་ཞིག་མི་འདུག་གམ། འདི་ལ་ལྷག་མཐོང་
ཟེར་བ་ཡིན། འདི་ཚིག་ལ་སྔ་ཕྱི་བྱུང་ཡང་། དོན་ལ་ཐ་དད་མེད་པར་སྒོམ་སྐད་ཅིག་མའི་ཐོག་ནས་ཚང་བ་དེ་ལ། སྒོམ་སྐྱོན་མེད་སྐྱེས་པ་ཟེར་བ་ཡིན། སེམས་ཀྱི་ངོ་བོ་དེ་
ཉིད་ལ་བལྟས་ཙམ་ན། དབྱིབས་ཁ་དོག་དངོས་པོ་མཚན་མ་ཅིའི་ངོ་བོར་མ་གྲུབ་པའི་ཅིར་ཡང་མེད་པའི་སྟོང་ལྷང་ངེ་བ་ཞིག་མི་འདུག་གམ། འདི་ལ་ངོ་བོ་སྟོང་པའི་ཡེ་ཤེས་ཞེས་
བྱ་བ་ཡིན་ནོ། །སྟོང་པ་དེའི་གདངས་མ་འགགས་པར་སལ་ལེ་བར་རང་བཞིན་གྱི་གསལ་ཆ་མ་འགགས་པ་ཞིག་མི་འདུག་གམ། འདི་ལ་རང་བཞིན་གསལ་བའི་ཡེ་ཤེས་ཞེས་
བྱའོ༑ །སེམས་ངོ་བོ་སྟོང་པ་ཅིར་ཡང་མ་གྲུབ་པ་དང་། རྩལ་མ་འགགས་པར་སྣ་ཚོགས་སུ་འཆར་བ་འདི་གཉིས་མིང་དང་ཚིག་ཙམ་ལས། དོན་ལ་གཉིས་སུ་མེད་པའི་

རིག་པ་ཧྲིག་གེ་བ་འདི་ལ། ཐུགས་རྗེ་ཀུན་ཁྱབ་ཀྱི་ཡེ་ཤེས་བྱ་བ་ཡིན་ནོ། །བསམ་པར་བྱེད་པའི་མཁན་པོ་ཡང་འདི་ཡིན་པས་སེམས་ཞེས་མིང་དུ་བཏགས་པ་ཡིན། མི་
དྲན་དགུ་དྲན་གྱིས་མཁན་པོ་ཡང་འདི་ཡིན་པས། དྲན་པ་ཞེས་མིང་དུ་བཏགས་པ་ཡིན། བྱེ་བྲག་ཐམས་ཅད་ཤ་མོང་གི་སུལ་བཞིན་འབྱེད་པར་བྱེད་པའི་མཁན་པོ་ཡང་འདི་
ཡིན་པས། སོ་སོར་རྟོགས་པའི་ཤེས་རབ་ཅེས་མིང་དུ་བཏགས་པ་ཡིན། རིག་པ་སྐད་ཅིག་མ་འདི་ལ་དབྱིབས་ཁ་དོག་ཅི་ཡང་མ་གྲུབ་པས་རྟག་པའི་མཐའ་དང་བྲལ། མེད་
བཞིན་དུ་གསལ་སིང་ངེར་འདུག་པས་ཆད་པའི་མཐའ་དང་བྲལ། དེ་ཡང་དུས་འདི་ཙམ་ནས་བྱུང་། རྒྱུ་རྐྱེན་འདི་ལས་བྱུང་། བྱ་བ་མེད་པས་སྐྱེ་བའི་མཐའ་དང་བྲལ། དུས་
འདི་ཙམ་ནས་སེམས་ཤི་བའམ། འགག་བྱ་བ་མེད་པས་འགག་པའི་མཐའ་དང་བྲལ། མེད་བཞིན་དུ་འགག་མེད་ཀྱི་རྩལ་ཅིར་ཡང་འཆར་བས་གཅིག་གི་མཐའ་དང་བྲལ། 
སྣ་ཚོགས་སུ་སྣང་ཡང་རང་བཞིན་མེད་པར་གྲོལ་བས་དུ་མའི་མཐའ་དང་བྲལ། དེས་ན་མཐའ་བྲལ་དབུ་མའི་ལྟ་བ་ཞེས་བྱ་བ་ཡིན་ནོ། །གོ་མཁན། མྱོང་མཁན། ལྟ་ 

༄༅། །མཁན༑ སྒོམ་མཁན། །སྤྱོད་མཁན། ཤེས་མཁན་སྐད་ཅིག་ཁོ་རང་གི་ཁོ་རང་ཡུལ་མེད་དུ་རང་ངོ་ཤེས་པས། ཤེས་རབ་ཀྱི་ཕ་རོལ་ཏུ་ཕྱིན་པ་
ཞེས་བྱ་བ་ཡིན་ནོ། །ཚོགས་དྲུག་སྣང་བ་གང་ཤར་ལ། ཡིད་བྱེད་ཀྱི་སྤངས་བླང་དགག་སྒྲུབ་བཟོ་བཅོས་མི་དགོས་པར། སྐད་ཅིག་པོ་མ་རང་ས་རང་གྲོལ་དུ་ཤེས་པས། ཕྱག་རྒྱ་
ཆེན་པོ་ཞེས་བྱ་བ་ཡིན་ནོ། །རང་གི་སེམས་སུ་སྣང་སྲིད་འཁོར་འདས་ཀྱི་རྣམ་པ་མ་འདྲེས་པ་གང་འཆར་ཡང་། འཆར་དུས་ཉིད་ལ་རིག་པ་སྐད་ཅིག་མའི་ངོ་བོར་ཡོངས་སུ་རྫོགས་
པས༑ རྫོགས་པ་ཆེན་པོ་ཞེས་བྱ་བ་ཡིན་ནོ། །རྣམ་རྟོག །བག་ཆགས། སེམས། སེམས་བྱུང་། དྲི་མ་ཐམས་ཅད་འགག་པའམ། སངས་པའམ། དག་ཅིང་རིག་
པ་ཡེ་ཤེས་དྲི་བྲལ་ཀ་དག་ཆོས་སྐུར་རྟོགས་པས་གཞི་དོན་ཁྲེག་ཆོད་ཀྱི་དགོངས་པ་ཟེར་བ་ཡིན་ནོ། །སྐད་ཅིག་མ་ངོ་བོའི་ཐད་ནས་མ་རིག་པ་ཞེས་བྱ་བའི་མིང་ཡང་མེད་པས། ལྷན་ཅིག་
སྐྱེས་པའི་ཡེ་ཤེས། ཆོས་ཉིད་ཡོངས་གྲུབ། དེ་བཞིན་ཉིད། དོན་དམ་པ། བདེ་གཤེགས་སྙིང་པོ། །ཁམས་རང་བཞིན་རྣམ་དག །མཐའ་བྲལ། ཟུང་འཇུག །བློ་

འདས༑ ཐིག་ལེ་ཉག་གཅིག །དབྱིངས་ཡེ་ཤེས། སྟོང་པ་ཉིད། ཞི་བྱེད། དོན་དམ། གསང་སྔགས། རིག་པ་རྩལ་དབང་། རང་བྱུང་ཡེ་ཤེས། ཀ་དག་ལ་
སོགས་པ་ཞེས་ཟེར་བ་ཡིན། རྟོགས་པ་ཤར་མ་ཐག་གི་རང་རིག་པའི་ཡེ་ཤེས་འདི་ལ། གློ་བུར་གྱི་དྲི་མ་རིམ་པར་དག་པས་ལམ་བདེན་གྱི་ཡེ་ཤེས་ཟེར་བ་ཡིན། རྟོག་པའི་དུས་
ཀྱི་ངོ་བོ་ལ་མ་རིག་པའི་དྲི་མ་མེད་པས། སངས་རྒྱས་ཀྱི་མཁྱེན་ལྡན་གྱི་ཡེ་ཤེས་དང་འདྲ་ཟེར་བ་ཡིན། རྣམ་པ་གང་ཤར་གྱི་སྐད་ཅིག་མའི་ངོ་བོ་བློ་ལས་འདས་པ་དེ་ཤེས་པ་
ལྟ་བ་ཞེས་བྱ། རང་ཐོག་ནས་ཆག་པས་སྒོམ་པ་ཞེས་བྱ། སྤྱོད་ལམ་རྣམ་བཞིར་དེ་ཉིད་ཁྱེར་བས་སྤྱོད་པ་ཞེས་བྱ། སྐད་ཅིག་རང་ངོ་ཤེས་པ་ལ་ཤེས་བྱའི་ཡུལ་ཤེས་བྱེད་
ཀྱི་ཤེས་པ་དེ་ལ་གོ་བ་ཞེས་བྱ། ཤེས་བྱེད་ཡིད་ཆེས་ཤིང་ངེས་ཤེས་སྐྱེ་བ་དེ་ལ་མྱོང་བ་ཞེས་བྱ། ཤེས་བྱ་ཤེས་བྱེད་ལ་བརྟེན་མ་དགོས་པར་རྟོགས་པ་དེ་ལ་རྟོག་པ་ཞེས་བྱ་བ་
ཡིན་ནོ། །རྟོགས་པའི་ངང་དུ་སྡོད་པ་ལ་ཡེ་ཤེས་ཀྱི་ཚོགས་ཞེས་བྱ། རིག་པའི་ཐད་དེ་བྱམས་སྙིང་རྗེ་ཤར་བ་དེ་ལ་བསོད་ནམས་ཀྱི་ཚོགས་ཞེས་བྱ། དེ་གཉིས་སྐད་

༄༅། །ཅིག་མའི་སྟེང་དུ་དབྱེར་མེད་པས་ཚོགས་གཉིས་ཟུང་འཇུག་ཅེས་བྱ། ཉོན་མོངས་པའི་ངོ་བོ་རྟོགས་ཤིང་ཟག་མེད་དུ་ཤར་བ་ལ་གསང་སྔགས་ཀྱི་སྡོམ་པ་
ཤེས་རབ་ཀྱི་བསླབ་པ་ཡིན། དེའི་ངང་ལས་གནས་པ་དེ་བྱང་སེམས་ཀྱི་བསླབ་པ་ཡིན། དེ་ལྟར་གནས་ཙ་ཉོན་མོངས་པའི་མཚན་མ་དག་པའི་ཐད་དེ་སོ་ཐར་གྱི་སྡོམ་པ་ཚུལ་
ཁྲིམས་ཀྱི་བསླབ་པ་ཡིན། དེ་ལྟར་སྡོམ་གསུམ་སྐད་ཅིག་མའི་སྟེང་དུ་དབྱེར་མེད་པས་ཟག་མེད་ཀྱི་སྡོམ་པ་ཡིན། རིག་པ་ལྷ་རུ་གསལ་བ་ལ་བསྐྱེད་རིམ་ཞེས་བྱ། ལྷའི་ངོ་བོ་སྟོང་
པ་ལ་རྫོགས་རིམ་ཞེས་བྱ། དེ་གཉིས་སྐད་ཅིག་མའི་སྟེང་དུ་དབྱེར་མེད་པ་ལ་ཟུང་འཇུག་ཞེས་བྱ་བ་ཡིན། སྐད་ཅིག་མའི་ངོ་བོར་སྤྲོས་པ་དང་བྲལ་བར་གནས་པ་ལ་གཞི་བྱ། དེ་
ཤེས་པ་ལ་རང་ངོ་ཤེས་པ་ལམ་ཡིན་པས། གཞི་དང་ལམ་འབྲེལ་བ་ཞེས་བྱ། རང་ངོ་ཤེས་པའི་ངང་ལ་བརྟན་པ་ཐོབ་ཅིང་མ་རིག་པ་དག་ནས་ལམ་འབྲས་བུ་དང་འབྲེལ་པ་ཞེས་
བྱའོ༑ །སྐད་ཅིག་མ་དེ་སྟོང་པའི་ཐད་ནས་སངས། རིག་པའི་ཐད་ནས་རྒྱས་པས། སངས་རྒྱས་ཞེས་བྱ་བ་ཡིན། དེ་ལྟར་སེམས་ཉིད་སྤྲོས་པ་དང་བྲལ་བ་ཆོས་སྐུ། གསལ་ལ་

འཛིན་པ་མེད་པ་ལོངས་སྐུ། སྣ་ཚོགས་འཆར་གཞི་མ་འགགས་པ་སྤྲུལ་པའི་སྐུ་སྟེ། ངོ་བོ་རང་བཞིན་ཐུགས་རྗེ་གསུམ་དབྱེར་མེད་པ་སྟེ། དེས་ན་རང་སེམས་སྐད་ཅིག་མ་རང་ངོ་
ཤེས་པས་འཁོར་འདས་ཀྱི་བསྡུས་པའི་ཆོས་ཐམས་ཅད་ཁོང་དུ་ཆུད་པ་སྟེ། ཇི་སྐད་དུ། མཚན་བརྗོད་ལས། ཤེས་རབ་ཆེན་པོས་སྐད་ཅིག་ལ། །ཆོས་ཀུན་ཁོང་དུ་ཆུད་
པ་འཆང་། །ཞེས་གསུངས་སོ། །གསུམ་པ་ལུང་གི་ཡིད་ཆེས་བསྐྱེད་པ་ནི། རིག་པ་ངོ་སྤྲོད་གཅེར་མཐོང་རང་གྲོལ་ལས། ཨེ་མ་ཧོཿ འཁོར་འདས་ཡོངས་ལ་ཁྱབ་
པའི་སེམས་གཅིག་པུ། །ཡེ་ནས་རང་ཉིད་ཡིན་ཀྱང་ངོ་མ་ཤེས། །གསལ་རིག་རྒྱུན་ཆད་མེད་ཀྱང་ཞལ་མ་མཇལ། །འགག་མེད་ཅིར་ཡང་འཆར་ཏེ་ངོས་མ་ཟིན། །འདི་ཉིད་
རང་ངོ་ཤེས་པར་བྱ་བའི་ཕྱིར། །དུས་གསུམ་རྒྱལ་བས་ཆོས་སྒོ་བརྒྱད་ཁྲི་དང་། །བཞི་སྟོང་ལ་སོགས་བསམ་གྱིས་མི་ཁྱབ་པ། །གསུངས་པ་ཐམས་ཅད་འདི་ཉིད་རྟོགས་ཕྱིར་
ལས༑ །གཞན་དུ་ཅི་ཡང་རྒྱལ་བས་གསུངས་པ་མེད། །གསུང་རབ་ནམ་མཁའི་མཐའ་མཉམ་དཔག་མེད་ཀྱང་། །དོན་ལ་རིག་པ་ངོ་སྤྲོད་ཚིགས་གསུམ་མོ། །རྒྱལ་

༄༅། །བའི་དགོངས་པ་མངོན་སུམ་ངོ་སྤྲད་འདི། །སྦ་འཕྲི་མེད་པར་མཛུབ་བཙུག་འདི་ཀ་ཡིན། །ཀྱེ་ཧོ་སྐལ་ལྡན་བུ་དག་ཚུར་ཉོན་དང་། །སེམས་ཞེས་བྱ་
བའི་ཡོངས་གྲགས་སྒྲ་བོ་ཆེ། །འདི་ཉིད་མ་རྟོག་ལོག་རྟོག་ཕྱོགས་རྟོགས་དང་། །ཡང་དག་ཇི་བཞིན་ཉིད་དུ་མ་རྟོགས་པས། །གྲུབ་མཐའི་འདོད་པ་བསམ་གྱིས་མི་ཁྱབ་བྱུང་། །
དེ་ཡང་སོ་སོ་སྐྱེ་བོ་ཐ་མལ་པས། །མ་རྟོགས་རང་ངོ་རང་གི་མ་ཤེས་པས། །ཁམས་གསུམ་རྒྱུད་དྲུག་འཁྱམ་ཞིང་སྡུག་བསྔལ་སྤྱོད། །དེ་ཡང་རང་སེམས་འདི་ཉིད་མ་རྟོགས་སྐྱོན། །
ཕྱི་རོལ་མུ་སྟེགས་ལོག་པར་རྟོགས་པ་སྟེ། །རྟག་ཆད་མཐའ་ལས་ལྷུང་བས་ཕྱིན་ཅི་ལོག །དེ་ཡང་རང་སེམས་འདི་ཉིད་མ་རྟོག་སྐྱོན། །ཉན་ཐོས་རང་རྒྱལ་ཕྱོགས་ཙམ་བདག་
མེད་པར། །རྟོགས་པར་འདོད་ཀྱང་ཇི་བཞིན་ཉིད་མ་རྟོགས། །གཞན་ཡང་རང་རང་གཞུང་དང་གྲུབ་མཐའ་ཡི། །འདོད་པས་བཅིང་པས་འོད་གསལ་མ་མཐོང་བསྒྲིབས། །ཉན་
ཐོས་རང་རྒྱལ་ཕྱོགས་ཙམ་བདག་མེད་པར། །རྟོགས་པར་འདོད་ཀྱང་ཇི་བཞིན་ཉིད་མ་རྟོགས། །གཞན་ཡང་རང་རང་གཞུང་དང་གྲུབ་མཐའ་ཡི། །འདོད་པས་བཅིང་པས་འོད་

གསལ་མ་མཐོང་བསྒྲིབས། །ཉན་ཐོས་རང་རྒྱལ་གཟུང་འཛིན་ཞེན་པས་བསྒྲིབས། །དབུ་མ་བདེན་གཉིས་མཐའ་ལ་ཞེན་པས་བསྒྲིབས། །ཀྲྀ་ཡོག་བསྙེན་སྒྲུབ་མཐའ་ལ་ཞེན་
པས་བསྒྲིབས། །མ་ཧཱ་ཨ་ནུ་དབྱིངས་རིག་ཞེན་པས་བསྒྲིབས། །གཉིས་མེད་དོན་ལ་གཉིས་སུ་ཕྱེ་བས་གོལ། གཉིས་མེད་གཅིག་ཏུ་མ་གྱུར་སངས་མི་རྒྱ། །ཐམས་ཅད་
རང་སེམས་འཁོར་འདས་དབྱེར་མེད་ལ། །སྤངས་བླང་འདོར་ལེན་ཐེག་པས་འཁོར་བར་འཁྱམས། །རང་རིག་སྐུ་གསུམ་རྩོལ་མེད་ལྷུན་གྲུབ་ལ། །འདི་མིན་གཞན་དུ་ཐག་
རིང་བསྒྲོད་ཐབས་ཀྱི། །ས་ལམ་བརྩི་བའི་རྨོངས་པ་དོན་ལ་གཡེལ། །སངས་རྒྱས་དགོངས་པ་བློ་ལ་འདས་པ་ལས། །དམིགས་གཏད་མཚན་མའི་བསྒོམས་བཟླས་བྱེད་པ་
འཁྲུལ༑ །དེ་ཕྱིར་བྱས་ཆོས་བྱ་རྩོལ་ཀུན་བསྐྱུར་ལ། །འདི་ལྟར་རིག་པ་གཅེར་མཐོང་རང་གྲོལ་དུ། །བསྟན་པས་ཆོས་ཀུན་རང་གྲོལ་ཆེན་པོར་རྟོགས། །དེ་ཕྱིར་རྫོགས་པ་
ཆེན་པོ་ཀུན་ལ་རྫོགས།། །།སཱ་མཱ་ཡཱ། རྒྱ་རྒྱ་རྒྱ།། ༈ །།ཨེ་མ་ཧོཿ སེམས་ཞེས་བྱ་བའི་རིག་རིག་ཏུར་ཏུར་པོ། །ཡོད་ནི་གཅིག་ཀྱང་ཡོད་པ་མ་ཡིན་ཏེ། །བྱུང་

༄༅། །ནི་འཁོར་འདས་བདེ་སྡུག་སྣ་ཚོགས་བྱུང་། །འདོད་ནི་ཐེག་པ་བཅུ་གཅིག་ལྟར་དུ་འདོད། །མིང་ནི་བསམ་གྱིས་མི་ཁྱབ་སོ་སོར་བཏགས། །ལ་ལ་དག་
གིས་སེམས་ཉིད་སེམས་ཉིད་ཟེར། །མུ་སྟེགས་ལ་ལས་བདག་མེད་མིང་དུ་བཏགས། ཉན་ཐོས་པས་ནི་གང་ཟག་བདག་མེད་ཟེར། །སེམས་ཙམ་པས་ནི་སེམས་ཞེས་མིང་དུ་
བཏགས༑ །ལ་ལ་དབུ་མ་ཞེས་པའི་མིང་དུ་བཏགས། །ལ་ལས་ཤེས་རབ་ཕ་རོལ་ཕྱིན་པ་ཟེར། །ལ་ལས་བདེར་གཤེགས་སྙིང་པོ་མིང་དུ་བཏགས། །ལ་ལས་ཕྱག་རྒྱ་ཆེན་པོ་
མིང་དུ་བཏགས། །ལ་ལས་ཐིག་ལེ་ཉག་གཅིག་མིང་དུ་བཏགས། །ལ་ལས་ཆོས་ཀྱི་དབྱིངས་ཞེས་མིང་དུ་བཏགས། །ལ་ལས་ཀུན་གཞི་ཞེས་པའི་མིང་དུ་བཏགས། །ལ་ལས་
ཐ་མལ་ཤེས་པ་མིང་དུ་བཏགས། །འདི་ཉིད་མངོན་སུམ་མཛུབ་བཙུག་ངོ་སྤྲད་ན། །འདས་པའི་རྟོགས་པ་རྗེས་མེད་ཡལ་བའི་རྟིང་། །མ་འོངས་རྟོག་པ་མ་སྐྱེས་སོ་མ་ལ། །ད་
ལྟ་བཟོ་མེད་རང་ལུགས་གནས་པའི་དུས། །ཐ་མལ་རང་ཁའི་དུས་ཀྱི་ཤེས་པ་ལ། །རང་གི་རང་ལ་ཅེར་གྱི་བལྟས་པའི་ཚེ། །བལྟས་པ་མཐོང་རྒྱུ་མེད་པའི་ས་ལེ་བ། །རིག་པ་

མངོན་སུམ་རྗེན་པ་ཧྲིག་གེ་བ། །ཅིར་ཡང་གྲུབ་པ་མེད་པ་སྟོང་སང་ངེ། །གསལ་སྟོང་གཉིས་སུ་མེད་པ་ཡེ་རེ་བ། །རྟག་པ་མ་ཡིན་ཅིར་ཡང་གྲུབ་པ་མེད། །ཆད་པ་མ་ཡིན་
གསལ་ལེ་ཧྲིག་གེ་བ། །གཅིག་ཏུ་མ་ཡིན་དུ་མར་རིག་ཅིང་གསལ། །དུ་མར་མ་གྲུབ་དབྱེར་མེད་རོ་གཅིག་ངང་། །གཞན་ན་མེད་དེ་རང་རིག་འདི་ཉིད་དོ། །དངོས་པོའི་གནས་
ལུགས་དོན་གྱི་ངོ་སྤྲོད་དེ། །འདི་ལ་སྐུ་གསུམ་དབྱེར་མེད་གཅིག་ལ་ཚངས། །ཅིར་ཡང་མ་གྲུབ་སྟོང་པ་ཆོས་ཀྱི་སྐུ། །སྟོང་པའི་རང་གདང་གསལ་བ་ལོངས་སྐུ་ཡིན། །འགག་
མེད་ཅིར་ཡང་འཆར་བ་སྤྲུལ་པའི་སྐུ། །གསུམ་ཀ་གཅིག་ཏུ་ཚང་བ་ངོ་བོ་ཉིད། །འདི་ཉིད་མཛུབ་བཙུག་བཙན་ཐབས་ངོ་སྤྲོད་ན། །ད་ལྟ་རང་གིས་ཤེས་པ་འདི་ཀ་ཡིན། །མ་
བཅོས་རང་གསལ་འདི་ཀ་ཡིན་པ་ལ། །སེམས་ཉིད་མ་རྟོགས་བྱ་བ་ཅི་ལ་ཟེར། །འདི་ལ་སྒོམ་རྒྱུ་ཅི་ཡང་མེད་པ་ལ། །སྒོམ་པ་མ་བྱུང་བྱ་བ་ཅི་ལ་ཟེར། །རིག་པ་མངོན་སུམ་
འདི་ཀ་ཡིན་པ་ལ། །རང་སེམས་མ་རྙེད་བྱ་བ་ཅི་ལ་ཟེར། །འདི་ལ་བྱ་རྒྱུ་ཅི་ཡང་མེད་པ་ལ། །བྱས་པས་མ་བྱུང་བྱ་བ་ཅི་ལ་ཟེར། །རིག་པ་མངོན་སུམ་འདི་ཀ་ཡིན་པ་ལ། །

༄༅། །འདི་ལ་མ་རྙེད་བྱ་བ་ཅི་ལ་ཟེར། །གསལ་རིག་རྒྱུན་ཆད་མེད་པ་འདི་ཀ་ལ། །སེམས་ངོ་མ་མཐོང་བྱ་བ་ཅི་ལ་ཟེར། །ཡིད་ཀྱི་བསམ་མཁན་ཁོ་རང་
ཡིན་པ་ལ། །བཙལ་བས་མ་རྙེད་བྱ་བ་ཅི་ལ་ཟེར། །འདི་ལ་བྱ་རྒྱུ་ཅི་ཡང་མེད་པ་ལ། །བྱས་པས་མ་བྱུང་བྱ་བ་ཅི་ལ་ཟེར། །མ་བཅོས་རང་སར་བཞག་པས་ཆོག་པ་ལ། །
གནས་སུ་མ་བཏུབ་བྱ་བ་ཅི་ལ་ཟེར། །བྱར་མེད་ཅོག་གེར་བཞག་པས་ཆོག་པ་ལ། །དེ་ལ་མ་ནུས་བྱ་བ་ཅི་ལ་ཟེར། །གསལ་རིག་དབྱེར་མེད་སྟོང་གསུམ་ལྷུན་གྲུབ་ལ། །བསྒྲུབ་
པས་མ་འགྲུབ་བྱ་བ་ཅི་ལ་ཟེར། །རྒྱུ་རྐྱེན་མེད་པར་རང་བྱུང་ལྷུན་གྲུབ་ལ། །རྩོལ་བས་མ་ནུས་བྱ་བ་ཅི་ལ་ཟེར། །རྟོག་པ་ཤར་གྲོལ་དུས་མཉམ་ཡིན་པ་ལ། །གཉེན་པོས་
མ་ཐུབ་བྱ་བ་ཅི་ལ་ཟེར། །ད་ལྟའི་ཤེས་པ་འདི་ཀ་ཡིན་པ་ལ། །འདི་ལ་མི་ཤེས་བྱ་བ་ཅི་ལ་ཟེར། །ཞེས་དང་། ཨེ་མ། ད་ལྟའི་རིག་པ་དངོས་མེད་གསལ་བ་འདི། །
འདི་ཀ་ལྟ་བ་ཀུན་གྱི་ཡང་རྩེ་ཡིན། །དམིགས་མེད་ཁྱབ་གདལ་བློ་དང་བྲལ་བ་འདི། །འདི་ཀ་སྒོམ་པ་ཀུན་གྱི་ཡོངས་རྩེ་ཡིན། །མ་བཅོས་འཛིན་མེད་ལྷུག་པར་འཇོག་པ་འདི། །

འདི་ཀ་སྤྱོད་པ་ཀུན་ཀྱི་ཡོངས་རྩེ་ཡིན། །མ་བརྩལ་ཡེ་ནས་ལྷུན་གྱིས་གྲུབ་པ་འདི། །འདི་ཀ་འབྲས་བུ་ཀུན་གྱི་ཡོངས་རྩེ་ཡིན། །ཞེས་དང་། རྟག་ཆད་མཐའ་བརྒྱད་བྲལ་
བའི་རིག་པ་ཉིད། །གང་གིས་མཐར་མ་ལྷུང་བས་དབུ་མ་ཟེར། །དྲན་རིག་རྒྱུན་ཆད་མེད་པས་རིག་པ་ཟེར། །སྟོང་པ་རིག་པའི་སྙིང་པོ་ཅན་ཡིན་པས། །དེ་ཕྱིར་བདེར་
གཤེགས་སྙིང་པོ་མིང་དུ་བཏགས། །འདི་དོན་ཤེས་ན་ཤེས་བྱ་ཀུན་གྱི་རབ། །དེ་ཕྱིར་ཤེས་རབ་ཕ་རོལ་ཕྱིན་པ་ཟེར། །བློ་འདས་མཐའ་དང་ཡེ་ནས་བྲལ་བའི་ཕྱིར། །དེ་ཕྱིར་
ཕྱག་རྒྱ་ཆེན་པོ་མིང་དུ་བཏགས། །འདི་ཉིད་རྟོགས་དང་མ་རྟོགས་ཁྱད་པར་ལས། །འཁོར་འདས་བདེ་སྡུག་ཀུན་གྱི་གཞི་ཡིན་པས། །དེ་ཕྱིར་ཀུན་གཞི་ཞེས་པའི་མིང་དུ་
བཏགས༑ །བཟོ་མེད་ཐ་མར་རང་ཁར་གནས་དུས་ཀྱི། །ཤེས་པ་གསལ་ལེ་ཧྲིག་གེ་འདི་ཀ་ལས། །ཐ་མལ་ཤེས་པ་ཞེས་སུ་མིང་དུ་བཏགས། །བཟང་འདོགས་སྙན་མིང་
མང་པོ་ཅི་བཏགས་ཀྱང་། །དོན་ལ་ད་ལྟའི་ཤེས་རིག་འདི་ཀ་ལས། །འདི་མིན་གཞན་ལས་ལྷགས་པ་སུ་འདོད་པ། །གླང་པོ་རྙེད་ཀྱང་རྗེས་ཚོལ་དེ་བཞིན་དུ། །སྟོང་

༄༅། །གསུམ་ཐགས་སུ་བྲན་ཡང་རྙེད་མི་སྲིད། །སེམས་ལ་མ་རྟོགས་སངས་རྒྱས་རྙེད་མི་སྲིད། །འདི་ངོ་མ་ཤེས་ཕྱི་རོལ་སེམས་བརྩལ་ཡང་། །
རང་གིས་གཞན་ཚོལ་རང་ཉིད་ཅི་ཕྱིར་རྙེད། །དཔེར་ན་གླན་པ་གཅིག་གི་མི་མང་ཁྲོད། །བལྟས་མོ་བྱས་པས་རང་ཉིད་སྟོར་ནས་སུ། །རང་ངོ་མ་ཤེས་གཞན་དུ་ཚོལ་བ་
ཡང་༑ །རང་གིས་གཞན་ཚོལ་འཁྲུལ་པ་དེ་བཞིན་ནོ། །དངོས་པོ་གཤིས་ཀྱི་གནས་ལུགས་མ་མཐོང་བས། །སྣང་བ་སེམས་སུ་མ་ཤེས་འཁོར་བར་གོལ། །རང་
སེམས་སངས་རྒྱས་མ་རྟོགས་མྱང་འདས་བསྒྲིབས། །འཁོར་འདས་གཉིས་ལ་རིག་དང་མ་རིག་གིས། །སྐད་ཅིག་གཅིག་གིས་བར་ལ་བྱེ་བྲག་ཕྱེད། །ཅེས་པ་དང་། བཏགས་
བྱ་མ་འགགས་མིང་འདོགས་ཀྱང་། །དོན་ལ་སེམས་ཉིད་གཅིག་ལས་ཡོད་མ་ཡིན། །གཅིག་པུ་དེ་ཡང་གཞི་མེད་རྩ་བྲལ་ཡིན། །གང་གི་ཕྱོགས་སུའང་མཐོང་བ་
གཅིག་ཀྱང་མེད། །དངོས་པོར་མ་མཐོང་ཅིར་ཡང་གྲུབ་པ་མེད། །སྟོང་པར་མ་མཐོང་རིག་ཅིང་གསལ་བའི་མདངས། །སོ་སོར་མ་མཐོང་དབྱེར་མེད་གཅིག་གིས་ངང་། །

ད་ལྟ་རང་གི་ཤེས་པ་གསལཧྲིག་གེ། །མིན་པར་བྱས་ཀྱང་དེ་ཉིད་བྱེད་མི་ཤེས། །རང་བཞིན་མེད་ཀྱང་ཉམས་སུ་མངོན་སུམ་མྱོང་། །འདི་ཉིད་ཉམས་སུ་བླང་ན་ཀུན་གྲོལ་
ཏེ༑ །དབང་པོ་དག་ལ་རྣོ་རྟུལ་མེད་པར་རྟོགས། །ཏིལ་དང་འོ་མ་མར་གྱི་རྒྱུ་ཡིན་ཀྱང་། །མ་བསྲུབ་མ་བཙིར་མར་ཁུ་མི་འབྱུང་ལྟར། །འགྲོ་ཀུན་སངས་རྒྱས་སྙིང་པོ་
པོ་དངོས་ཡིན་ཀྱང་། །ཉམས་སུ་མ་བླང་སེམས་ཅན་སངས་མི་རྒྱ། །ཉམས་སུ་བླང་ན་བ་གླང་རྫི་ཡང་གྲོལ། །བཤད་མི་ཤེས་ཀྱང་མངོན་གསུམ་གཏན་ལ་ཕབ། །རང་གིས་
ཁ་རུ་མྱོང་བའི་བུ་རམ་ལ། །གཞན་གྱི་དེ་ཡི་རོ་བཤད་མི་དགོས་བཞིན། །འདི་ཉིད་མ་རྟོགས་པཎྜི་ཏ་ཡང་འཁྲུལ། །ཐེག་དགུའི་བཤད་པ་ཤེས་བྱ་མཁས་གྱུར་ཀྱང་། །མ་མཐོང་
རྒྱང་གི་གཏམ་རྒྱུད་བསྙད་པ་བཞིན། །སངས་རྒྱས་ལ་ནི་སྐད་ཅིག་ཉེར་མ་རེག །འདི་ཉིད་རྟོགས་ན་དགེ་སྡིག་རང་སར་གྲོལ། །ཞེས་སོགས་རྒྱ་ཆེར་གསུངས་སོ། །མདོར་
ན་སེམས་ཉིད་དངོས་པོ་གཤིས་ཀྱི་འདུག་ཚུལ་ཡེ་ཇི་བཞིན་པའི་གནས་ལུགས་དེ་ཉིད་རང་ངོ་རང་གི་ཤེས་ཤིང་རང་བབས་སུ་འཇོག་པ་ནི་སངས་རྒྱས་སྐུ་གསུམ་གྱི་བདག་ཉིད་

༄༅། །ཅན་དེ། ནོར་བུ་ཕྲ་བཀོད་ལས། རྫོགས་སངས་རྒྱས་ནི་རང་རིག་ཉིད། །ངོ་བོ་དུས་གསུམ་འགྱུར་བ་མེད། །རང་བཞིན་རྟག་ཏུ་རྟག་པ་མེད། །ཐུགས་
རྗེ་ཀུན་ལ་རང་སྣང་ཞིང་། །ཞེས་དང་། ཐལ་འགྱུར་ལས། ཡེ་ཤེས་རང་ངོར་གནས་པ་ལ། །གསུམ་གྱི་ཚུལ་དུ་དབྱེར་མེད་དོ། །མུ་ཏིག་ཕྲེང་བ་ལས། ཐོག་མ་ཉིད་
ནས་ཀ་དག་ལ། །འཁྲུལ་ཞེས་ཙམ་དུ་བརྗོད་དུ་མེད། །དེ་བཞིན་མ་འཁྲུལ་པ་ཡང་ཅི། །དེ་ཕྱིར་འཁྲུལ་པ་གདོད་ནས་དག །ཅེས་སོ། །བཞི་པ་གོམ་འདྲིས་ཀྱི་བརྟན་པ་
ཐོབ་པར་བྱ་བ་ལ་གསུམ་སྟེ། གོམ་དགོས་ཚུལ། ཉམས་སུ་ལེན་ཚུལ། སྐྱོན་ངོས་བཟུང་ཞིང་བོག་འདོན་ཚུལ་ལོ། །དང་པོ་ནི། དེ་ཡང་གོང་དུ་ངོ་སྤྲད་པས་རང་
ངོ་ཤེས་པ་ཙམ་གྱི་མི་ཆོག་སྟེ། དཔེར་ན་རྟ་རྒོད་ལོ་མང་པོར་ཡན་ནས་བཞག་པས། བདག་པོས་ངོ་མ་ཤེས་པ་དེ། རྫི་བུས་ངོ་སྤྲད་ནས་ངོ་ཤེས་པ་ཙམ་གྱི་མི་ཆོག་སྟེ། རྟ་
རྒོད་ཐབས་ཀྱི་བཟུང་ནས་བཏུལ་ཞིང་ཁོལ་དུ་བཏུབ་པ་ཞིག་དགོས་པ་ལྟར། སེམས་རྨུ་རྒོད་འདི་ཡང་ངོ་ཤེས་པ་ཙམ་གྱི་མི་ཆོག་སྟེ། སློབ་དཔོན་པདྨས། ཀྱེ་མ། བདག་

ལ་བསམ་གཏན་བར་དོ་ཤར་དུས་འདིར། །རྣམ་གཡེངས་འཁྲུལ་པའི་ཚོགས་རྣམས་སྤངས་བྱས་ནས། །ཡེངས་མེད་འཛིན་མེད་མཐའ་བྲལ་ངང་ལ་འཇོག །བསྐྱེད་
རྫོགས་གཉིས་ལ་བརྟན་པ་ཐོབ་པར་བྱ། །ཞེས་གསུངས་པས། ལས་དང་པོ་པས་ཡེངས་མེད་ཀྱི་དྲན་པས་སྐྱོང་ཞིང་བསྒོམས་དགོས་ཏེ། རྟ་རྒོད་པོ་མ་དུལ་བའི་དུས་
སུ་ཡེངས་མེད་བརྩོན་འགྲུས་ཀྱི་འདུལ་དགོས་ཤིང་། ཡེངས་ན་རྟ་ཤོར་རང་བརྡབ་ནས་ཕུང་བ་ལྟར། འདིར་ཡང་ལས་དང་པོ་པས་ཡེངས་ན་རྟོག་པར་ཁར་ཤོར་ནས་ངན་
སོང་དུ་ལྟུང་ཞིང་ཕུང་བར་འགྱུར་བས། ཡེངས་པ་མེད་པའི་དྲན་པས་སྒོམ་འཚོ་བ་གལ་ཆེ་སྟེ། ལྕེ་སྒོམ་གྱི་ཞལ་ནས། རྟོགས་པའི་དོན་ལ་གོམས་འདྲིས་མ་བྱས་ན། །
སྔར་ཞེན་འཁྲུལ་པའི་བག་ཆགས་སྤངས་མི་འགྱུར། །འོ་མ་བུར་ཤིང་ཏིལ་དང་རིན་ཆེན་རྡོ། །དེ་དག་སྐྱེས་བུའི་རྩོལ་ལ་རག་ལས་བཞིན། །སངས་རྒྱས་འབྲས་བུ་
མངོན་དུ་ཐོབ་འདོད་པས། །ལམ་ལ་བསྒོམས་པའི་འབད་རྩོལ་ཤིན་ཏུ་གཅེས། །ཞེས་དང་། མན་ངག་མཛོད་ལས། རང་ངོ་འཕྲོད་ཀྱང་གོམས་འདྲིས་མ་རྫོགས་ན། །

༄༅། །རྣམ་རྟོག་དགྲས་ཁྱེར་གཡུལ་ངོའི་བུ་ཆུང་འདྲ། །ཤེས་རབ་ཆེ་ཡང་ཉམས་སུ་མ་ལེན་ན། །དགོས་དུས་མི་སྟོང་གཡུལ་ངོར་མཚོན་སྟོར་འདྲ། ཞེས་
དང་༑ ཡང་དེ་ཉིད་ལས། དགོངས་པ་རྟོགས་གྲོལ་དུས་མཉམ་རྟོགས་དཀའ་བས། །ནན་ཏན་གོམ་པ་བསྐྱེད་པ་གལ་རེ་ཆེ། །རྣམ་རྟོགས་སྣ་ཚོགས་གྲོགས་སུ་འཆར་
དཀའ་བས། །ཇི་སྙེད་དྲན་པས་གྲོལ་བ་གལ་རེ་ཆེ། །ཞེས་དང་། ཡང་སྔ་མ་ལས། གྲོགས་སུ་ཤར་ཡང་དབེན་པར་གནས་པ་གཅེས། །སྒོམ་མེད་གོ་ཡང་རྣམ་རྟོག་འདུལ་
བ་གཅེས། །མཉམ་རྗེས་མེད་ཀྱང་ཐ་མལ་མ་ཤོར་གཅེས། །ཞེས་གསུངས་པས། གོམས་འདྲིས་བྱེད་པ་གལ་ཆེའོ། །གཉིས་པ་ཉམས་སུ་ལེན་པའི་ཚུལ་ནི། དེ་ལ་
སྒོམ་པ་ཞེས་བྱ་བ་ནི། ཅི་ཡང་མི་བསྒོམས་པའི་ཚིག་བླ་དགས་ཡིན་ལ། དོན་ལ་ནམ་མཁའ་སུམ་སྤྲུག་གི་བསམ་གཏན་ལ་མཉམ་པར་བཞག་པ་ནི། བལྟས་པས་
གྲོལ་བ་ཚིག་གསུམ་པའི་རྒྱུད་ལས། ཀྱེ་གསང་བའི་བདག་པོ། ཆོས་ཀྱི་སྐུ་ཉམས་སུ་བླང་ན། ནམ་མཁའ་སུམ་སྤྲུག་གི་གདམས་ངག་གོ། །ཕྱིའི་ནམ་མཁའ་བར་

སྣང་སྟོང་པ་འདི་ཡིན་ནོ། །ནང་གི་ནམ་མཁའ་མིག་དང་སྙིང་འབྲེལ་བའི་རྩ་སྦྲུབས་སྟོང་པ་དེ་ཡིན་ནོ། །གསང་བའི་ནམ་མཁའ་རང་གི་སྙིང་རིན་པོ་ཆེའི་གཞལ་ཡས་
ཁང་ངོ་། །རང་གིས་རིག་པ་མིག་ལ་གཏད། མིག་བར་སྣང་ལ་གཏད་ནས་བཞག་པས་ཡེ་ཤེས་ལྷུག་པར་སྐྱེའོ། །རང་གི་མིག་ལ་ཤེས་པ་གཏད་པའི་དུས་སུ། རྣམ་
རྟོག་གར་གིས་ཀྱང་མ་སྒྲིབས་པར། རྟོག་མེད་ཀྱི་རིག་པ་རྐྱང་པར་འཆར་རོ། །ཞེས་གསུངས་པས། སྒོམ་གྱི་དངོས་གཞི་ནི། ལུས་རྣམ་སྣང་གི་ཆོས་བདུན་གྱི་ངང་
ནས༑ །ནམ་མཁའ་སུམ་སྤྲུག་གིས་སྒོམ་ཞེས་བྱ་བ། ནང་སེམས་ཉིད་སྟོང་པ་འདི། བར་འགྱུ་བའི་ལམ་རྩ་སྦུབས་སྟོང་པ་ལ་གཏད་དེ། རྒྱང་ཞག་ཆུའི་ 
སྒྲོན་མ་ཞེས་བྱ་བ་རིག་པ་མིག་ལ་གཏད། མིག་ཕྱིའི་ནམ་མཁའ་སྟོང་པ་འདི་ལ་ཆེ་རེ་བལྟས་པས། རིག་པ་ཡང་མདུན་གྱི་ནམ་མཁར་ལ། དམིགས་པ་དང་སྒོམ་རྒྱུ་
ཅི་ཡང་མེད་པར། མ་ཡེངས་ཙམ་དུ་ཧྲིག་གེ། སལ་ལེ། ཡེར་རེ། ཕྱམ་མེར་བཞག་གོ། །དང་པོ་ཐུན་ཐུང་བ་ལ་བསླབ། གོམ་ནས་ཇེ་རིང་ཇེ་རིང་ལ་བསླབ་

༄༅། །ཅིང་༑ འཕྲོ་འཇོག་པའི་ཚེ། ཧར་ལང་དུ་མི་བྱ་བར། སྒོམས་ཉམས་དེ་མ་ཤོར་བར་དལ་བུས་ལང་ལ། རིག་པ་དང་མ་ཤོར་བར་མ་ཡེངས་
འཛིན་མེད་ཀྱི་ངང་དུ། འགྲོ་འདུག །བཟའ་བཏུང་། སྨྲ་བརྗོད། བྱ་བ་གང་བྱེད་ཀྱང་ཡེངས་མེད་ཀྱི་དྲན་པ་སོ་མ་ཤོར་བར་སྐྱོང་། མཉམ་བཞག་ལ་བྱུང་ནས་རྗེས་
ཐོབ་ལ་མ་བྱུང་ན། ཆོས་སྤྱོད་དང་འགྲོ་འཆག་ཉལ་འདུག་སྤྱོད་ལམ་གང་བྱེད་པ་དེ་དང་བསྲེས་པས་ཅི་བྱེད་བསྒོམ་དུ་འཆར་རོ། །ལུང་ལས། སྒོམ་པའི་ཚེ་ན་ཅི་
ཡང་མི་བསྒོམས་ཏེ། །ཆོས་ཀྱི་དབྱིངས་ལས་བསྒོམ་རྒྱ་ཅི་ཡང་མེད། །ཅེས་དང་། ཀུན་བྱེད་རྒྱལ་པོ་ལས། ཀྱེ་སྟོན་པ་ཀུན་བྱེད་ང་ཡི་ལུང་བསྟན་པ། །མ་
ལུས་སྐྱེ་མེད་རྣམ་དག་ཏིང་འཛིན་ཏེ། །སྒོམ་དང་མི་སྒོམ་རྐྱེན་ལས་རག་མ་ལུས། བསྒོམས་བྱ་ཇི་ལྟར་སྣང་བའི་ཆོས་རྣམས་ཀུན། །གང་དུ་ཇི་ལྟར་བཞག་པའི་
ཚུལ་མེད་པར། །མ་བརྩལ་རང་སར་བཞག་ན་སྒོམ་པ་ཡིན། །ཞེས་དང་། ཀྱེ་སེམས་དཔའ་རྡོ་རྗེ་དོན་ལ་གོམ་པར་གྱིས། །དགོངས་དོན་གསང་བའི་རིག་པ་མ་ཤར་

ན༑ །ཚིག་དང་སྒྲ་ལ་འཛིན་ཅིང་གོ་བ་དག །ཀུན་བྱེད་ང་ཡི་ལུང་དང་འཕྲད་མི་འགྱུར། །ཞེས་དང་། གང་ལ་སེམས་པར་མ་བྱེད་བསྒོམས་མ་བྱེད། །སྒོ་གསུམ་བཅོས་
པར་མི་བྱ་ལྷུག་པར་བཞག །གཟའ་དང་རྒྱུ་སྐར་ཚེས་གྲང་དུས་ཚོད་མེད། །ཡིད་ལ་མི་བྱེད་སྔགས་དང་ཕྱག་རྒྱ་བྲལ། །ཞེས་དང་། སྒོམ་དོན་དྲུག་པ་ལས། སྒོམ་པའི་
ཚེན་ཅི་ཡང་མ་བསྒོམས་ཏེ། །ཐ་སྙད་ཙམ་དུ་དེ་ལ་བསྒོམས་ཞེས་བྱ། །ཞེས་དང་། ས་ར་ཧས། གང་ལ་ཞེན་པ་ཡོད་ན་དེ་ཡང་ཐང་། །རྟོགས་པར་གྱུར་ན་ཐམས་ཅད་
དེ་ཡིན་ཏེ། །དེ་ལས་གཞན་པ་སུ་ཀྱང་ཤེས་མི་འགྱུར། །ཞེས་དང་། རབ་ཏུ་མི་གནས་པའི་རྒྱུད་ལས། ལྷན་གཅིག་སྐྱེས་པས་བསྒྲུབ་དུ་མེད། །མངོན་དུ་གྱུར་པས་བསྒོམ་
དུ་མེད། །དཔྱད་དུ་མེད་ཅིང་སྤྲོས་དང་བྲལ། །མ་ཡེངས་བློ་ཡི་རྟོགས་ལས་གྲོལ། །ཞེས་པས། འདི་བསྒོམས་ཞེས་པའི་དམིགས་གཏད་དང་བྲལ་བ། །གཉེན་པ་དང་
བློ་ཡི་འབད་རྩོལ་གྱི་མ་བསླད་པ། རང་བབས་མ་ཡེངས་པ་ལ་སྒོམ་ཞེས་བྱ་སྟེ། གསང་བ་བདུད་རྩི་རྒྱལ་པོའི་རྒྱུད་ལས། རང་བཞིན་སྟོང་པ་འོད་གསལ་བ། །བསྒོམས་

༄༅། །པས་རྙེད་པར་མ་ཡིན་ཏེ། །མ་བསྒོམས་པས་ཀྱང་རྙེད་པ་མིན། །བསྒོམས་པ་ཉིད་ཀྱང་རྟོག་པ་སྟེ། །མི་བསྒོམས་པ་ལ་རྟོག་པ་ཉིད། །བསྒོམ་
རྒྱུ་རྡུལ་ཙམ་མེད་པ་ལ། །ཡེངས་སུ་སྐད་ཅིག་མེད་ལའོ། །ཞེས་དང་། རི་ཁྲོད་དབང་ཕྱུག་གིས་ཀྱང་། གང་ལ་སྐྱོན་དུ་མ་བལྟ་ཞིང་། །ཅི་ཡང་མ་ཡིན་ཉམས་སུ་ལོང་། །དྲོད་
རྟགས་ལ་སོགས་འདོད་མི་བྱ། །སྒོམ་དུ་མེད་པར་བསྟན་མོད་ཀྱང་། །ལེ་ལོ་བཏང་སྙོམས་དབང་མི་བཏང་། །རྒྱུན་དུ་དྲན་པ་སྒོམ་པར་བྱ། །ཞེས་སོ། །དེའང་སྒོ་གསུམ་གྱི་
ནད་ཀློད་ནས་མ་ཡེངས་ཙམ་དུ་འཇོག་གི །ཧ་ཅང་དྲན་པ་བསྒྲིམ་པའང་མི་དགོས་སོ། །ཡང་རྒྱ་ཡན་དུ་ཡེངས་ནའང་ཐ་མལ་དུ་ལྟུང་བས་ན། ཐ་མལ་གྱི་ཤེས་པ་རང་བབས་མ་
ཡེངས་པའི་ངང་ལ་བཞགས་པ་ཡང་། ཀུན་བྱེད་ལས། ཀྱེ་སྟོན་པའི་སྟོན་པ་ཀུན་བྱེད་རྒྱལ་པོ་ཡིས། །སྒོམ་ཞིང་བསམ་དུ་མེད་པའི་ཆོས་ཉིད་ལ། །མ་བསམ་ཡལ་བར་
གནས་པས་འཁོར་བ་ཉིད། །བཙལ་ཞིང་བསྒོམས་པས་རྣམ་རྟོག་མཚན་མའི་ལམ། །ཞེས་སོ། །ཇི་ལྟར་བྱ། དེ་ལས། ཀྱེ་སེམས་དཔའ་རྡོ་རྗེ་ཇི་བཞིན་ཉིད་སྒོམ་

ཞིག །རང་ལུས་མི་བཅོས་དབང་པོ་མི་བཏུལ་ཏེ། །ངག་ཀྱང་མི་བསྡམ་བྱ་བཙལ་གང་ཡང་མེད། །སེམས་ཀྱང་གར་གཏད་མི་གཡོའི་ངང་ལ་བཞག །བྱ་བ་མེད་པའི་
ཕྲིན་ལས་འདི་བསྒོམས་པས། །བྱས་པ་མེད་པར་དོན་ཀུན་རྫོགས་པར་འགྱུར། །ཞེས་དང་། ཤེས་ནས་མ་ཡེངས་དོན་ལ་གནས་པ་ལས། །རྩོལ་བས་མི་འཇུག་གཉེན་
པོས་སེམས་མི་སྦྱོང་། །ཡུལ་ལ་མི་འཇོག་དྲན་པའི་སེམས་མི་སྡུད། །གང་ལྟར་བྱུང་བ་དེ་ཉིད་དོན་ཡིན་པས། །ཀུན་བྱེད་ང་ཡི་དོན་ལ་འཇུག་པར་གྱིས། །ཞེས་དང་། 
ཆོས་དབྱིངས་རིན་པོ་ཆེའི་མཛོད་ལས། མ་བཅོས་ཀློང་དུ་མ་ཡེངས་ངང་ལྡན་ན། །དྲན་རྟོགས་ཡུལ་ལ་འཇུག་པའང་ཆོས་ཉིད་ངང་། །ཆེད་དུ་འཇུར་བུས་བཅོས་ན་ཆོས་ཉིད་
ཀྱང་༑ །མི་རྟོགས་མཁའ་ལྟར་ཡངས་ཀྱང་མཚན་མའི་གཟེབ། །ཉིན་མཚན་སྒོམ་པས་འདའ་ཡང་འཆིང་ཞེན་ཉིད། །བསམ་གཏན་ལྷ་དང་མཚུངས་པར་རྒྱལ་བས་
གསུངས༑ །དེ་བས་འཛིན་རྩོལ་འདས་པ་ཤིན་ཏུ་གཅེས། །ཞེས་གསུངས་པས། གནད་མ་རྟོགས་ན་ལམ་དུ་འགྲོ་དཀའ་སྟེ། སེམས་རྩེ་ཅིག་པར་གོམས་ནས་ཉིན་

༄༅། །མཚན་འདྲེས་ཀྱང་དེ་ལ་ཞེན་འཛིན་བདེ་གསལ་མི་རྟོག་པའི་མཉམ་བཞག་ཡོད་ན་བསམ་གཏན་ལྷའི་སྒོམ་དང་གཅིག་པས་འཁོར་བ་འདི་ལ་རྔ་འདྲིལ་གཅིག་
གི་འཕགས་མི་ནུས་སོ། །གསུམ་པ་སྐྱོན་ངོས་བཟུང་ཞིང་བསལ་བ་ནི། མན་ངག་མཛོད་ལས། སྒོམ་པའི་སྤྱི་སྐྱོན་རྣམ་དྲུག་བསྟན་པ་ནི། །གསལ་མདངས་མ་ཕྱེད་མི་རྟོག་
ལྡིང་སོར་སོང་། །ཆེད་དུ་གསལ་སྒོམ་ཡེ་ཤེས་ཕྱོགས་ཆར་སོང་། །འཕྲོ་བ་ནང་བསྡུ་སེམས་འཛིན་ཀོལ་ཙེར་སོང་། །གཏིང་གསལ་མ་རྟོགས་ཁ་འབྱམས་ཕྱལ་བར་སོང་། །
གཏིང་ཐག་མ་ཆོད་ཐེ་ཚོམས་རྐྱེན་དབང་སོང་། །སྒོ་གསུམ་བཅོས་མས་རྣམ་རྟོག་ཉིད་འཁྲུལ་སོང་། །དེ་ལྟར་སྐྱོན་དྲུག་གང་བྱུང་སྒྲིབ་པ་སྟེ། །ཡང་དག་དོན་འདོད་རྣམས་ཀྱིས་
བསལ་ནས་སྒོམ། །ཞེས་དང་། ཡང་གསུངས་པ། སྐྱོན་དྲུག་སྤངས་བར་གདམས་པའི་ཆོས་དྲུག་ནི། །ལྟ་བ་ལྟོགས་ཆོག་དེ་ལས་བྱ་རྒྱུ་མེད། །ཉམས་ལེན་ཁ་འབྱམས་
སྐྱོན་དེ་ངོས་ཟིན་དགོས། །བསམ་གཏན་རང་བབས་ངང་དུ་གནས་པ་རྩོལ། །སྒོམ་པ་སྙམས་བྱེད་སྐྱོན་དེ་ངོས་ཟིན་དགོས། །གསལ་མདངས་མ་ཕྱེད་བྱིང་འཐིམས་ཁྱིལ་བཙམ། །

སེམས་འཛིན་གོལ་སའི་སྐྱོན་དེ་ངོས་ཟིན་དགོས། །གཅིག་ལ་ཨ་འཐས་དྲོད་རྟགས་སྐྱེས་ན་ཡང་། །ཀོལ་རྩེར་བཅིང་བའི་སྐྱོན་དེ་ངོས་ཟིན་དགོས། །གཅིག་ལ་ལྟོས་པས་
གཉིས་སུ་བྱུང་ཚོར་འཕྲོ། །རྣམ་རྟོག་རྐུན་བུའི་སྐྱོན་དེ་ངོས་ཟིན་དགོས། །མཉམ་བཞག་ངང་ནས་དུག་ལྔ་མ་ནོན་པོ། །ཕྲ་ལ་རགས་སྐྱེས་རྩ་བ་མ་ཆོད་སོ། །ད་དུང་
སེམས་ཉིད་མ་རྟོགས་ངོས་ཟིན་དགོས། །ངོས་ཟིན་བྱས་ཏེ་གཉེན་པོར་གྲོལ་བ་གཅེས། །ཞེས་སོ། །སྐྱོན་དེ་བསལ་ཞིང་བོག་འདོན་པ་ནི། ཡང་དེ་ཉིད་ལས། སྐྱོན་
དྲུག་བྱུང་ན་བཅོས་པའི་ཐབས་དྲུག་ནི། །མཁའ་ལ་སྤྲིན་དེངས་ལྟ་བུར་བཅོས་པ་ནི། །སེམས་ཀྱི་ཆོ་འཕྲུལ་སྣ་ཚོགས་ཅི་ཤར་ཡང་། །ཆོས་ཉིད་མཁའ་ལ་རང་བཞིན་
དངས་པས་བཅོས། །ཁང་སྟོང་རྐུན་མ་ལྟ་བུར་བཅོས་པ་ནི། །རྣམ་རྟོག་ངོ་བོ་རང་བཞིན་མེད་པ་སྟེ། །ཅེར་སྐྱེས་དུས་ན་མ་སྐྱེས་ངོས་བཟུང་མེད། །ཀློད་པ་ཙམ་ལས་
བསལ་དུ་མེད་པར་བཅོས། །དགུན་གྱི་ནགས་མེ་མཆེད་ལྟར་བཅོས་པས་ནི། །ཡུལ་རྟོག་ཅིར་བྱུང་དེ་ཉིད་ངོ་བལྟས་པས། །ཆོས་ཉིད་གྲོགས་སུ་སྤར་བས་བཅོས་པར་

༄༅། །བྱ༑ །དུག་ལ་སྔགས་ཀྱིས་བཏབ་ལྟར་བཅོས་པ་ནི། །རྣམ་རྟོག་སྐྱེ་མེད་ངང་དུ་བསད་པས་བཅོས། །འབངས་ཀྱི་རྒྱལ་པོ་མཐོང་ལྟར་བཅོས་པ་ནི། །
དུག་ལྔ་སྐྱེ་དུས་ངོས་བཟུང་རང་ཀློད་པས། །ཆོས་ཉིད་དོན་དང་རང་ངོ་འཕྲོད་པར་བཅོས། །རྫིངས་གི་བྱ་རོག་ལྟ་བུར་བཅོས་པ་ནི། །འཕྲོ་རྒོད་ཅི་བྱུང་ཆོས་ཉིད་བཟློག་པ་ལས། །
གཞན་དུ་འགྲོ་ས་མེད་པའི་ངང་དུ་བཅོས། །དེ་ལྟར་གནད་དྲུག་འགྱུ་དྲན་ཅི་སྐྱེས་ཀུན། །རང་ཐོག་རང་དག་རང་སར་གྲོལ་བར་བཅོས། །ཞེས་དང་། ཡང་དེ་ལས། སྒོམ་
པའི་གོལ་ས་བཅད་པའི་ཆོས་དྲུག་ནི། །འཕྲོ་རྒོད་མ་སོང་སྤྲོས་མེད་དོན་ལ་གནས། ལྡིང་སོར་མ་སོང་རིག་པའི་གསལ་ངར་གདབས། །ཕྱལ་བར་མ་སོང་དྲན་པའི་རྩི་ཡི་
ཟིན༑ །ཧད་པོར་མ་སོང་བདེ་གསལ་ཉམས་དང་ལྡན། །རེ་དོགས་མ་སོང་ལྷུན་གྲུབ་འོད་གསལ་ངང་། །ཀོར་རྩེར་མ་སོང་རྒྱ་བསྐྱེད་སྤངས་བསྟོད་དགོས། །དེ་ལྟར་
བྱས་ན་མ་ནོར་ལམ་གྱི་མཆོག །ཅེས་དང་། མ་བཅོས་མ་བསླད་རང་སར་བཞག་པ་ན། །སྐྱོན་དང་གོལ་སར་ལྷུང་རྒྱུ་ཅི་ཡང་མེད། །བཅོས་བསླད་མེད་པའི་ངང་དུ་སུས་

གོམས་པ། །ཆོས་སྐུ་བྱང་ཆུབ་ཐོབ་པར་ཐེ་ཚོམ་མེད། །རང་བཞིན་སྐྱེ་བ་མེད་པ་ནམ་མཁའི་ངང་། །ཀ་དག་ཆོས་སྐུ་ཡིད་ལ་བྱར་མེད་པས། །དེ་ལྟར་འདི་བསྒོམས་
མེད་པའི་ངང་ལ་ཞོག །ཅེས་པ་འདི་ཡང་སངས་རྒྱས་མཉམ་སྦྱོར་དུ་གསུངས་སོ། །བོག་འདོན་ནི། ཡང་དགོན་པས། དེ་ལ་བོག་འདོན་པ་ལ་བླ་མའི་མོས་གུས་གནད་ དུ་བསྣུན། རི་ཁྲོད་དང་སྒྲུབ་པ་གཙོ་བོར་བྱ། གསང་སྤྱོད་སྦས་པའི་བརྟུལ་ཞུགས་ཀྱི་རྐྱེན་སྣང་གང་བྱུང་ཐོག་རྫིས་བྱ། སྐབས་རེ་མདོ་རྒྱུད་ཟབ་མོ་ལ་བལྟ་རྟོགས་བྱ། །རང་
ལ་ཉམས་ཀྱི་ཆོད་ཚུལ་མཐོང་བའི་གྲོགས་ཉམས་མྱོང་ཅན་དང་གསུང་གླེང་བྱ། ཐེ་ཚོམ་དང་སྒྲོ་འདོག་ཐམས་ཅད་རང་གི་སྟེང་དུ་བཅད། རང་གི་སེམས་རྟོགས་པའི་མུས་ལ་
ངེས་ཤེས་ཡང་ཡང་སྐྱེ། སྣང་ཐོག་ཏུ་སྐྱོང་ཞིང་གང་ཤར་སོ་མར་བཞགས། རྐྱེན་བཟང་ངན་གང་བྱུང་ཡང་མི་སྤང་བར་རྐྱེན་ཐོག་ཏུ་རྟོག་པའི་ངོ་བོ་དང་བསྲེ། ཞེས་གསུངས་
པ་ལྟར་རོ། །གཉིས་པ་འཕྲོ་བ་སེམས་ཀྱི་རོལ་པར་ཤེས་པ་ནི། དེ་ཉིད་ཀྱི་ངང་ལ་དགག་སྒྲུབ་ཀྱི་རོལ་པ་ཅི་ཤར་ཡང་། ཤར་དུས་ན་གཉེན་པོ་མེད་པར་རང་གྲོལ་བ་སྦྲུལ་

༄༅། །གྱི་མདུད་པ་ལྟ་བུ་སྟེ། ཐལ་འགྱུར་ལས། ཇི་ལྟར་ཤར་བའི་རིག་པ་ནི། །སྦྲུལ་མདུད་བཞིན་དུ་རང་གྲོལ་ལོ། །གཉེན་པོ་མེད་ཕྱིར་འབད་རྩོལ་
ཞིག །ངོ་བོ་ཉིད་ཀྱི་ཡེ་གྲོལ་ལོ། །ཞེས་དང་། ནོར་བུ་འཕྲ་བཀོད་ལས། འགག་མེད་རྩལ་ནི་ཅིར་ཡང་འཆར། །ཤར་བ་ཉིད་ནས་རང་སར་གྲོལ། །གྲོལ་ཞེས་ཙམ་དུ་
བརྗོད་དུ་མེད། །དེ་བཞིན་མ་གྲོལ་བ་ཡང་ཅི། །ཞེས་པས། རྒྱ་མཚོ་ལ་བརླབ་ཇི་ལྟར་ཤར་ཡང་རྒྱ་མཚོ་ལས་མ་འདས་པ་བཞིན་དུ། སེམས་ལ་རྣམ་རྟོག་ཇི་ལྟར་ཤར་ཡང་
ཆོས་ཉིད་ཀ་དག་གི་ངང་ལས་མ་འདས་པའོ། །དེས་ན་གང་ཤར་གྱི་རྟོག་པ་སྔ་ཕྱིའི་བསུ་བསྐྱེལ་མི་བྱེད་པར། རང་ཤར་གྱི་ངང་ལ་རང་ཡན་དུ་འཇུག་པ་ནི། རྟོག་པ་ཆོས་ཉིད་
ཀྱི་རོལ་པར་རྟོགས་པས་སྤངས་བླང་དགག་སྒྲུབ་ཀྱི་ཡུལ་ལས་འདས་པའོ། །དོ་ཧ་ལས། ཇི་སྲིད་སེམས་ལ་རྣམ་སྤྲོས་པས། །དེ་སྲིད་མགོན་པོའི་བདག་ཉིད་དེ། །ཆུ་
དང་ཆུ་བརླབ་ཇི་བཞིན་ནོ། །ཞེས་པ་དང་མཐུན་ནོ། །དེ་ལྟར་ན་འཕྲོ་བ་མ་བཀག་པར་ཆོས་ཉིད་དུ་གྲོལ་བ་རྒྱ་མཚོའི་རླབས་རྒྱ་མཚོ་ཉིད་དུ་ཞི་བ་ལྟ་བུ་སྟེ། རྨད་བྱུང་རྒྱལ་པོའི་

རྒྱུད་ལས། ཇི་ལྟར་རྒྱ་མཚོའི་རྦ་རླབས་ལྟར། །སེམས་ཀྱི་རྦ་རླབས་གཡོས་པ་ཀུན། །གདོད་མའི་གཞི་ཡི་རྒྱ་མཚོར་ཐིམ། །ཞེས་དང་། ངལ་བསོ་ལས། གཞི་
ནས་འཕོ་འགྱུར་མེད་པའི་རིག་པ་ལ། །སྣ་ཚོགས་རྐྱེན་གྱི་རྣམ་པ་ཅི་ཤར་ཡང་། །ཤར་བ་དེ་ཉིད་རང་གིས་ཐོག་ཏུ་གྲོལ། །ཆུ་དང་རླབས་བཞིན་ཆོས་སྐུར་ཕྱམ་གཅིག་གོ། །
ཞེས་གསུངས་སོ། །ཡང་ན་ལེན་ཚྭ་ཆུ་ལ་ཐིམ་པ་ལྟ་བུ་སྟེ། ས་ར་ཧའི་ཞལ་ནས། ཇི་ལྟར་ལེན་ཚྭ་ཆུ་ལ་ཐིམ་པ་ལྟར། །དེ་བཞིན་སེམས་ནི་རང་ལ་ཐིམ་པར་འགྱུར། །
ཞེས་པའམ། གང་ལྟར་འཕྲོས་པའི་རྟོག་པ་ཡན་དུ་བཅུག་པས་སླར་དང་པོའི་བྱུང་སར་ཐིམ་པ་ནི། དོ་ཧ་ལས། ཇི་ལྟར་རྫིང་ནས་འཕུར་བའི་བྱ་རོག་བཞིན། །བསྐོར་
ཞིང་བསྐོར་ཞིང་སླར་ཡང་དེ་རུ་བབས། །ཞེས་པ་དང་མཐུན་ཞིང་། ཅེར་མཐོང་རང་གྲོལ་ལས། འཁྲུལ་པ་དེ་ཉིད་སེམས་སུ་མ་རིག་ན། །ཆོས་ཉིད་དོན་དེ་ནམ་ཡང་མི་
རྟོགས་པས། །རང་བྱུང་རང་ཤར་རང་གི་རང་ལ་བལྟ། །སྣང་བྲ་འདི་དག་དང་པོ་གང་ནས་བྱུང་། །བར་དུ་གང་ན་གནས་ཤིང་མཐར་གར་འགྲོ། །བལྟས་པས་དཔེར་ན་

༄༅། །རྫིང་གི་བྱ་རོག་བཞིན། །རྫིང་ནས་འཕུར་ཀྱང་རྫིང་ལས་ལོག་པ་མེད། །དེ་བཞིན་སྣང་བ་སེམས་ལས་ཤར་བའི་ཕྱིར། །རང་གི་སེམས་ལས་
ཤར་ཞིང་སེམས་སུ་གྲོལ། ཞེས་སོ། །ཡང་ན། ཨོ་རྒྱན་རིན་པོ་ཆེའི་མགུར་གླུ་ལས། སྤྲིན་དང་ན་བུན་ཁུ་རླང་གསུམ། །བྱུང་ཡང་ནམ་མཁའི་ངང་ལས་བྱུང་། །ཐིམ་
ཡང་ནམ་མཁའི་ངང་དུ་ཐིམ། །ཞེས་གསུངས་པ་དང་། མཐུན་ཞིང་། རྟོག་པ་གང་ཤར་ལ་སྐྱོན་དུ་མི་ལྟ་ཞིང་རྗེས་སུ་མ་འབྲང་བར་མ་ཡེངས་པའི་ངང་ནས་རྟོགས་པ་ཅི་བྱུང་
ཐམས་ཅད་རིག་པའི་རྩལ་ཡིན་པས་དགག་པར་མི་བྱ་སྟེ། དག་པོ་རིན་པོ་ཆེས། ཐ་མལ་ཤེས་པ་མ་ཡེངས་ན། །དྲན་རྟོགས་ཐམས་ཅད་རིག་པ་ཡིན། །དེ་ལ་སྐྱོན་དུ་
བལྟ་མི་དགོས། །ཡེངས་པའི་དུས་སུ་རྟོག་པ་སྟེ། །དེ་ཉིད་རང་ལ་བལྟས་པས་སུ། །རྟོག་པ་གཅིག་བྱུང་གཉིས་བྱུང་རྣམས། །ཐམས་ཅད་སེམས་སུ་ཤེས་པ་ན། །
ཆུ་དང་ཆུའི་རླབས་ལྟར་འགྱུར། །ཞེས་གསུངས་སོ། །གསུམ་པ་འཕྲོ་གནས་གཉིས་སུ་མེད་པ་རྒྱ་མཚོ་ལ་རླབས་ཤར་བ་ལྟ་བུ་སྟེ། གནས་ལ་སྣ་ཚོགས་སུ་ཤར་བ། 

འཕྲོ་ལ་གཟུང་འཛིན་དང་བྲལ་བ། མཉམ་ལ་དེར་འཛིན་མེད་པ། ཕྱི་ནང་སྣ་ཚོགས་སུ་ཤར་ཡང་སྣང་བས་སེམས་མི་གཡོ་བ་དབང་པོའི་མངོན་སུམ་ལྟ་བུ། ནང་
སྣ་ཚོགས་སུ་འཕྲོ་ཡང་དེར་འཛིན་དང་བྲལ་བ་རྨི་ལམ་གྱི་ཤེས་པ་ལྟ་བུ། ཡུལ་ཚོགས་དྲུག་སྣ་ཚོགས་སྤྱད་ཀྱང་དགག་སྒྲུབ་དང་རེ་དོགས་མེད་པ་བུ་ཆུང་གི་ཤེས་པ་ལྟ་བུ། 
རྟོག་པ་སྣང་ཡུལ་ལ་ཞི་བ་ལེན་ཚྭ་ཆུ་ལ་ཐིམ་པ་ལྟ་བུ། གང་ཤར་འཛིན་པ་དང་བྲལ་བ་སྨྱོན་པ་རེ་དོགས་མེད་པ་ལྟ་བུ་སྟེ། ཡུལ་སྣང་ལ་བློ་དེར་འཛིན་མེད་པའི་ཚེ། ཕྱི་
ནང་སྟོང་ཉིད་དུ་རྟོགས་པ་ཞེས་བྱའོ། །དེ་ཉིད་ཀྱི་དོན། བཏག་གྲོལ་སྙིང་པོའི་རྒྱུད་ལས། ཕྱི་ནང་ཀུན་བརྟགས་ཡེ་སྟོང་གྲོལ། །ཞེས་སོ། །དེ་ལྟར་སེམས་
གནས་ན་གདོད་མའི་ངང་དུ་ཕྱིན་ནས། འཕྲོ་ན་ཡེ་ཤེས་ཀྱི་རོལ་པར་འཆར་ཞིང་། མཉམ་ན་གཉིས་མེད་ཀྱི་ར་བར་ཡན་པ་ནི། ཇི་ལྟར་བྱས་ཀྱང་ཆོས་ཉིད་ཀྱི་རོལ་པ་
ལས་མ་འདས་པའོ། །དེའི་ཚེ་རྣམ་རྟོག་མ་སྤངས་གཞི་ནས་གྲོལ། བསྐྱར་ནས་གྲོལ་བྱེད་འབད་རྩོལ་ཞིག་པའི་གདེང་ཐོབ། གང་ཤར་རང་སར་གྲོལ་བས་དྲན་

༄༅། །འཛིན་གཉེན་པོ་ལ་མི་ལྟོས་པའི་གདིང་ཐོབ། ཡུལ་དྲུག་ཅེར་མཐོང་དུ་གྲོལ་བས། སྔ་ཕྱིར་འཛིན་པའི་ཤེས་པ་དང་བྲལ་བའི་གདིང་ཐོབ། བཟང་
ངན་ཡོངས་གྲོལ་དུ་ཤེས་པས། བླང་དོར་ཕྱོགས་འཛིན་དང་བྲལ་བའི་གདིང་ཐོབ་སྟེ། ཐལ་འགྱུར་ལས། རང་རིག་རྟོག་པ་ཀུན་བྲལ་བས། །གྲོལ་ལུགས་ཆེན་པོ་བཞི་
དང་བཅས། །ཡེ་ནས་གྲོལ་བས་བསྐྱར་གཞི་མེད། །རང་གི་གྲོལ་བས་གཉེན་པོ་མེད། །ཅེར་གྱི་གྲོལ་བས་མཐོང་སར་ཡལ། །ཡོངས་སུ་གྲོལ་བས་འབད་
རྩོལ་མེད། །ཅེས་སོ། །དེ་ལྟར་གྲོལ་བའི་ཤེས་པའམ། རྣམ་རྟོག་དེ་རྣམས་གང་ནས་ཀྱང་མ་བྱུང་། གང་དུའང་མ་སོང་བ་མེ་ལོང་ནང་གི་གཟུགས་བརྙན་ལྟ་
བུ༑ ཇི་ལྟར་ཤར་ཡང་དེ་ལྟར་མ་བཟུང་ན་གཞི་ལ་ཕན་གནོད་དང་བྲལ་བ་སྟེ། དེ་ཉིད་ལས། རང་སེམས་གྲོལ་བ་ཞེས་བྱ་བ། །གཅིག་ནས་གཅིག་ཏུ་སོང་བ་མེད། །
གང་གིས་བཀྲོལ་བ་མེད་པའི་སེམས། །གཞི་ནས་རྫོགས་པས་འགྲོ་འོང་མེད། །བརྟགས་པས་མ་རྙེད་རྒྱུ་མཚན་མེད། །གཞི་རྩ་བྲལ་བས་སྟོང་གསལ་གནས། །

རང་གསལ་གནས་པའི་སེམས་དེ་ནི། །གནད་ཀྱི་གྲོལ་བས་ཕྱོགས་རིས་མེད། །དུས་ཀྱི་གྲོལ་བས་ལྟས་གཞི་མེད། །འབད་མེད་གྲོལ་བས་བརྩོན་འགྲུས་མེད། །
ཅེས་སོ། །དེ་ལྟར་སྣང་གྲགས་ཐམས་ཅད་གྲོལ་ལུགས་བཞིར་གནས་པའི་ཕྱིར། གང་གིས་ཡང་མ་བཅིངས། གང་གིས་ཀྱང་མ་བཀྲོལ་ཏེ། ཐམས་ཅད་རང་ས་རང་
ས་ན་རང་ཤར། རང་གྲོལ། ཇི་ལྟར་སྣང་ཡང་སྐྱེ་འགག་གནས་གསུམ་དང་བྲལ་བའི་ཆོས་ཉིད་ཀྱི་རང་སྣང་ཡིན་པས། བླ་མས་ངོ་སྤྲོད་པ་ཙམ་གྱི་ཆོས་ཉིད་རང་སྣང་དུ་
ཤེས༑ རང་སྣང་ཆོས་ཉིད་དུ་རྟོགས་པས། ཅིར་སྣང་རང་སར་གྲོལ་བས་སྣང་བ་དགག་སྒྲུབས་དང་བྲལ་བ་ནི། ཐལ་འགྱུར་ལས། དེ་ལྟར་ཐམས་ཅད་ཆོས་
ཉིད་ལ། །བླང་བར་བྱེད་པ་གང་མེད་ཅིང་། །བཞག་པར་བྱ་བ་ཅུང་ཟད་མེད། །གང་དུ་མེད་པའི་ཆོས་ཉིད་དོ། །ཅིར་སྣང་རང་གིས་ཆོས་ཉིད་ལས། །བཅོས་
པའི་ཆོས་ཉིད་ལོག་ན་མེད། །ཇི་ལྟར་བྱས་ཀྱང་མི་རྟོགས་སྐྱེ། །སྤངས་དང་བླང་མེད་རང་སྣང་ངོ་། །ཞེས་དང་། ནོར་བུ་འཕྲ་བཀོད་ལས། རྟོགས་བྱེད་ཀྱི་ཤེས་

༄༅། །པ་ཡུལ་དུ་སྣང་བའི་ཚེ་ན། སྣང་བ་རང་སྣང་སྟེ། དེའི་ཚེ་ཤེས་པ་ཁ་ཡན་དུ་བཏང་བར་བྱའོ། །ཞེས་དང་། རིག་པ་རང་ཤར་ལས། 
སྒོམ་དུ་མེད་པའི་དོན་ནི་གང་ཡང་མ་སྤངས་པ། །འཛིན་ཆགས་མེད་ན་བླ་མེད་རྙེད་པ་ཡིན། །སྤངས་རྒྱུ་མེད་ཅིང་སྤངས་བའི་ཆོས་དང་བྲལ། །སྤང་བ་པོ་ཡང་མི་དམིགས་
སྤངས་བྱ་ག་ལ་ཡོད། །ཅེས་དང་། རིན་ཆེན་སྤུང་པ་ལས། ཀྱེ་གསུང་གི་རྡོ་རྗེ། རང་གི་ཤེས་པ་སྟོང་པ་ཀུན་སྣང་གི་ཡེ་ཤེས་ལ་ལྟོས་དང་། གང་ལྟར་ཤར་བ་ཐམས་
ཅད་རང་གི་གྲོགས་སུ་ཤར་བ་ངོ་མཚར། ཇི་ལྟར་སྣང་ཡང་རང་རིག་གཞི་ལས་གཡོས་པ་མེད་པ་ཧ་ཧ། རིག་པ་སྟོང་པ་ཀུན་གྲོལ་གྱི་ཡེ་ཤེས་ལ་ལྟོས་དང་། རང་གིས་
གཉེན་པོར་རང་ཆེ་བ་ངོ་མཚར། ཉོན་མོངས་པ་རྣམས་རང་གིས་རང་གྲོལ་བ་ཧ་ཧ། རིག་པ་སྟོང་པ་ཡེ་ནས་གྲོལ་བ་ཀུན་བརྟག་གི་ངོ་བོ་ལ་ལྟོས་དང་། འབད་རྩོལ་མེད་
པར་འབྲས་བུ་རྙེད་པ་ངོ་མཚར། གཅིག་ཟིན་པས་འཁོར་འདས་ཐམས་ཅད་གཉིས་མེད་དུ་དག་པ་ཧ་ཧ། ཞེས་དང་། རང་ཤར་ལས། སྣང་བ་ལ་མི་ཞེན། མེད་པ་

མི་སྒྲུབ། ཡོད་པ་མི་སྤངས། སངས་རྒྱས་མི་སྒྲུབ། སྒོམ་པ་མི་སྒོམ། ལྟ་བ་མི་ལྟ། འཁྲུལ་སྣང་མི་དགག །དག་སྣང་མི་ཚོལ། ཞེས་གསུངས་པ་
དང་༑ རིན་ཆེན་སྤུང་པ་ལས། ལྟ་བ་རང་བྱུང་གི་ཡེ་ཤེས་ལ་ལྟོས་དང་། དགེ་སྡིག་དང་ལྟ་སྒོམ་ལས་འདས་པ་ངོ་མཚར། གཞི་མ་བསྐྱོད་པར་ལུས་ཀྱི་བྱ་བ
ཅི་བྱས་ཀྱང་། དགེ་སྡིག་ཕན་གནོད་དང་བྲལ་བ་ཧ་ཧ། དངོས་པོ་གཤིས་ཀྱི་ལུག་ཚུལ་ལ་ལྟོས་དང་། སྣང་བ་འདི་སྦུ་མ་རྗེས་མདོག་མ་བསྒྱུར་བ་ངོ་མཚར། 
བདེ་སྡུག་ཇི་ལྟར་བྱས་ཀྱང་དོན་ལ་འགྱུར་བ་མེད་པ་ཧ་ཧ། སྟོང་པ་ཆེན་པོ་ཀུན་འབྱུང་གི་ཡེ་ཤེས་ལ་ལྟོས་དང་། དྲན་བསམ་ཀྱི་སྤྱོད་པ་སྣ་ཚོགས་ཤར་བ་ངོ་མཚར། 
ཇི་ལྟར་བྱས་ཀྱང་སྐྱེ་མེད་ཀྱི་ཀློང་དུ་འགག་མེད་གྲོལ་བ་འདི་ཧ་ཧ། ཞེས་དང་། ཀུན་བྱེད་རྒྱལ་པོ་ལས། རྟོག་པ་རང་སར་གྲོལ་བའི་ལྟ་བ་ལས། །མ་ཡེངས་རང་
བཞིན་བཞག་པ་བྱ་རྩལ་མེད། །ཀུན་ཀྱང་རང་བྱུང་རང་སར་གྲོལ་བ་ཡིན། །ཞེས་པ་དང་། རྫོགས་པ་ཆེན་པོ་སེམས་ཉིད་ངལ་བསོ་ལས། ཇི་ལྟར་མེ་ལོང་

༄༅། །གཟུགས་བཞིན་སྣང་བ་ནི། །ཡུལ་གྱི་རྣམ་པ་དབང་པོའི་ཤེས་ལས་ཤར། །དེ་ཉིད་བཟུང་བས་ཆགས་སྡང་སྲིད་པར་འཁྲུལ། །ནན་
ཏར་གཏུག་ན་སེམས་ནི་མ་འཕོས་ཤིང་། །ཡུལ་གྱི་རྣམ་པའང་སེམས་ལ་ཤར་བ་མེད། །ངོ་བོ་མེད་ཕྱིར་གཉིས་སུ་མ་གྲུབ་པོ། །ཡུལ་རྣམས་ཐམས་ཅད་རང་བཞིན་
མེད་པར་གཅིག །བློ་རྣམས་ཐམས་ཅད་ངོས་བཟུང་མེད་པར་གཅིག །སྣང་སེམས་གཉིས་མེད་གདོད་ནས་དག་པར་གཅིག །བརྟགས་དཔྱད་མི་དགོས་གཞི་ནས་
གྲོལ་བར་གཅིག །འཁོར་འདས་གཉིས་མེད་སེམས་ཀྱི་ངང་དུ་གཅིག །ཆུ་བོ་སྣ་ཚོགས་རྒྱ་མཚོའི་ངང་དུ་གཅིག །ཐམས་ཅད་མཉམ་ཉིད་ལྷན་ཅིག་སྐྱེས་པར་གཅིག །
འབྱུང་བཞིའི་འཕོ་འགྱུར་ནམ་མཁའི་ངང་དུ་གཅིག །སེམས་ཀྱི་དགག་སྒྲུབ་སྟོང་པའི་ངང་དུ་གཅིག །གང་ཤར་རང་གྲོལ་གཉིས་མེད་དག་པར་གཅིག །རྦ་རླབས་
རོལ་པ་ཆུ་བོའི་ངང་དུ་གཅིག །དེ་ལྟར་རྟོགས་ན་སྐྱེས་བུ་མཁས་པ་ཡིན། །སྣ་ཚོགས་ངོས་བཟུང་མེད་པའི་ཆོས་རྣམས་ཀུན། །རང་བཞིན་གཉིས་སུ་མེད་པའི་

གཟུགས་བརྟན་ཏེ། །བཟང་ངན་བླང་དོར་མེད་པའི་རོལ་པ་ལས། །བློ་ཡི་གཉིས་སུ་མ་འཛིན་གང་བདེར་ཞོག །གཏད་མེད་ཡུལ་ལ་ངེས་མེད་སྣང་བ་ཤར། །
འཛིན་མེད་རིག་པ་རྣམ་ཡན་ཆེན་པོ་ནི། །རང་བཞིན་རྫོགས་པ་ཆེན་པོའི་གནས་ལུགས་ཡིན། །ཞེས་དང་། ཡང་དེ་ཉིད་ལས། གང་ཡང་དྲི་མེད་སེམས་ཉིད་དག་
པ་ལ། །བཅོས་བསྒྱུར་དྲི་མས་ནམ་ཡང་མཐོང་བ་མེད། །དེ་ལ་བསྐྱེད་དང་རྫོགས་པས་ཅི་ཞིག་བྱ། །དངས་པའི་བསམ་གཏན་བསྒོམ་པས་བསླད་པར་ཟད། །
གདོད་ནས་རང་བཞིན་དག་པའི་སེམས་ཉིད་ལ། །སྤངས་གཉེན་བྲལ་ཐོབ་མེད་ཀྱི་དམིགས་གཏད་ཤོལ། །ཕྱི་ནང་གཟུང་འཛིན་མེད་ཀྱི་ཆེད་འཛིན་ཐོང་། །འདི་
ཞེས་ངོས་བཟུང་མེད་ཀྱི་ཞེན་པ་ཆོད། །ཐོག་དང་མ་ཐོག་མེད་ཀྱི་རེ་དོགས་སྤངས། །ཞེས་དང་། ཀུན་མཁྱེན་ཀློང་ཆེན་པས། རང་བཞིན་ཡེ་ནས་གྲོལ་བའི་སེམས་
ཉིད་འདི། །གང་བྱུང་གང་བདེར་བཞག་པས་གྲོལ་བ་མཚར། །མ་སྐྱེས་གདོད་ནས་དག་པའི་སེམས་ཉིད་འདི། །མ་བཙལ་ལྷུན་གྱིས་གྲུབ་པས་ཡ་མཚན་ཆེ། །

༄༅། །དུས་གསུམ་རྩ་བ་བྲལ་བའི་སེམས་ཉིད་འདི། །མ་སྒོམ་མངོན་དུ་སྣང་བ་བློ་རེ་བདེ། །ཐོག་མ་ཐ་མ་རང་བཞིན་དག་པའི་ཆོས། །ཡེ་གྲོལ་
ཡོངས་གྲོལ་འབད་རྩོལ་ཞིག་པ་མཚར། །རྟོག་པར་སླ་ལ་མཐོང་བས་བློ་བདེ་བ། །ཐ་མལ་རང་ལུགས་བཟོ་མེད་ལྷུག་པ་འདི། །ཡེ་གྲོལ་སོར་བཞག་རང་བབས་ཆོས་
ཉིད་ངང་། །རྒྱལ་བའི་དགོངས་པ་མཐའ་གྲོལ་ཀློང་ཡངས་ཡིན། །ཇི་སྲིད་སེམས་ཀྱི་བསྒོམས་ཤིང་འབད་པའི་སར། །སེམས་ཀྱི་གནས་ལུགས་གཉུག་མ་མཐོང་
མི་འགྱུར། །མ་བསམ་མ་དཔྱད་ཐ་མལ་ཆོས་ཉིད་ལ། །བསྒོམས་དང་མ་བསྒོམས་ཡེངས་དང་མ་ཡེངས་མེད། །འདི་ལྟར་བསྒོམ་པས་རྟོགས་པ་མི་འགག་ཅིང་། །
མ་སྒོམ་ལྷུག་པར་མང་དུ་འགྲོ་བ་མེད། །གྲོལ་དང་མ་གྲོལ་དེ་བཞིན་གཉིས་སུ་མེད། །གནས་ལུགས་ཤེས་ན་རྩོལ་མེད་བློ་བདེའོ། །ཞེས་གསུངས་པ་དང་། ཕ་
དམ་པས། རང་སེམས་གཉུག་མ་ཉམས་སུ་ལེན་འདོད་ན། །གཟའ་དང་རྒྱུ་སྐར་ཚེས་གྲངས་བརྩི་མི་དགོས། །དུས་ཀྱི་རྒྱལ་པོ་དྲན་པའི་ཚེ་ན་སྒོམ། །ཆོས་

ཉིད་རྒྱུན་མི་ཆད་ཀྱི་བསམ་གཏན་རྟོགས་ཙམ་ན། །ཐུན་དུ་བཅད་ནས་སྒོམ་དུ་ཅི་ཡང་མེད། །གར་དང་གང་སྣང་སྒོམ་པར་རྟོགས་ཙམ་ན། །ལོགས་སུ་བསྐོལ་བ་
སྒོམ་རྒྱུ་ཅི་ཡང་མེད། །རྟོགས་པའི་དོན་ལ་རྟག་ཏུ་མ་ཡེངས་ན། །ངེས་པའི་དོན་སྒོམ་དེ་ལས་མེད་པ་ཡིན། །འཁོར་བ་དང་ནི་མྱང་འདས་དབྱེར་མི་ཕྱེད། །ཆུ་དང་
རླན་བཞིན་དུ་ནི་གནས་པ་ཡིན། །སངས་རྒྱས་སེམས་ཅན་གཉིས་སུ་མེད་པ་སྟེ། །དུག་ལ་སྔགས་ཀྱིས་བཏབ་པའི་དཔེ་བཞིན་དུ། །དངོས་པོར་སྣང་བ་ཐམས་
ཅད་རང་གི་སེམས། །ཆུ་རྣམས་ཐམས་ཅད་རྒྱ་མཚོ་ལེན་ཚྭའི་རོ། །དངོས་དང་དངོས་མེད་ཡངས་པ་གདོད་མའི་སེམས། །ནམ་མཁའི་བྱ་རྗེས་བཞིན་དུ་དམིག་
སུ་མེད། །ཕྱོགས་དང་ཆ་མེད་མཐའ་རྣམས་ཀུན་དང་བྲལ། །གཞོན་ནུའི་བདེ་བ་བཞིན་དུ་སྨྲར་མི་བཏུབ། །དུས་གསུམ་རྒྱུན་ཆད་མེད་པ་ཆུ་བོ་ལྟ་བུའི་སེམས། །
རང་བཞིན་གཉུག་མར་ཞོག་ཅིག་རྣལ་འབྱོར་པ། །ཞེས་དང་། ཡང་གསུངས་པ། མ་བཅོས་གཉུག་མའི་སེམས་དེ་སྙིང་པོ་ཡིན། །འདི་ལ་ཅིས་ཀྱང་བཅོས་

༄༅། །པར་མ་བྱེད་ཅིག །བཅོས་པའི་སེམས་ཀྱིས་འཕགས་ལམ་མཐོང་མི་འགྱུར། །དེ་ཕྱིར་སེམས་ཀྱི་གླང་པོ་ཡན་དུ་ཆུག །སྣང་སྲིད་ཐམས་ཅད་
ཡེ་ནས་གྲོལ་བ་སྟེ། །འདི་ལ་དགག་ཅིང་སྒྲུབ་པ་ཅི་ཡང་མེད། །ཅེས་དང་། ཀུན་བྱེད་ལས། སེམས་དཔའ་རྡོ་རྗེ་དོན་ལ་ད་སྒོམ་ཞིག །སྒོམ་དུ་མེད་པའི་ཆོས་
ཉིད་བྱང་ཆུབ་ལ། །བསྒོམས་དང་སྒོམ་པར་བྱ་བ་གཉིས་མེད་པས། །མ་སྒོམ་རང་བཞིན་བཞག་ན་སྒོམ་པ་ཡིན། །དོན་ནི་ཀུན་དོན་སྐྱེ་བ་མེད་པ་སྟེ། །རྣམ་
རྟོག་མཚན་མ་དེ་བཞིན་རེག་བྱས་ན། །དྲན་བསམ་ཡིད་ལ་འགྱུ་བ་མ་ལུས་ཀུན། །སྐྱེ་བ་མེད་པའི་ངང་ལས་མི་ཡེངས་པ། །གང་ལྟར་བསམ་ཀྱང་སྒོམ་པ་ཡིན་ཤེས་ན། 
མ་སྒོམ་གང་ལྟར་བཞག་ཀྱང་ཡེངས་པ་མེད། །ཅེས་གསུངས་པས། མདོར་ན་གང་ཤར་གྱི་རིག་པ་གཟའ་གཏད་དང་བྲལ་བ་འདི། རང་ཤར་དུ་འདུག་པས་རང་གྲོལ་དུ་
གྲོལ་ངེས་མེད་དུ་འདུག་པས་འཛིན་མེད་དུ་གྲོལ། ཡེ་གྲོལ་དུ་འདུག་པས་གཞི་བྲལ་དུ་གྲོལ། ཐོག་བབས་སུ་འདུག་པས་གཅར་ཕོགས་སུ་གྲོལ། ཤར་གྲོལ་དུ་འདུག་

པས་སྣང་སྟོང་དུ་གྲོལ་བའོ། །དེ་ཇི་ལྟ་བར་རྟོགས་པའི་ཚེ། གང་ལའང་སྤངས་བླང་མེད་དེ། ཅིར་སྣང་ཆོས་ཉིད་ཀྱི་རང་སྣང་དུ་ཤེས་པས། སྒོམ་བཟང་པོ་ཞིག་
ལོག་ན་སྒོམ་རྒྱུ་མེད་ལ། རྣམ་རྟོག་ངན་པ་ཞིག་གུད་དུ་སྤངས་སུ་མེད་དེ། དཔེར་ན་རིན་པོ་ཆེ་གསེར་གླིང་དུ་ཕྱིན་པ་ལྟར། ཐམས་ཅད་ཆོས་ཉིད་སྟོང་ར་ཆེན་པོར་གྲོལ་
སྒོམ་པའི་དམིགས་འཛིན་རང་སར་གྲོལ་ཏེ། བར་དོ་མེད་པར་སངས་རྒྱས་ཡིན་ཏེ། ཕ་དམ་པ་སངས་རྒྱས་ཀྱིས། དང་པོའི་ཤེས་པ་རང་ས་འདི་རང་ཆོས་
སྐུ་ཡིན། །རང་སེམས་བུ་ཆུང་ལྟ་བུའི་ངང་ལ་ཞོག །ཅི་ཡང་མ་སྒོམ་ཆོས་མེད་གཅིག་གི་འབྲས་བུ་འཐོབ། །ཐ་མལ་ཤེས་པ་རྣལ་མ་རང་དེ་རང་ས་ཟུང་། །ཞེས་
སོགས་གསུངས་པ་དང་ཚུལ་མཐུན་ནོ། །གསུམ་པ་རང་གྲོལ་གསུམ་གྱི་རྐྱེན་དང་བསྲེ་སྟེ་རྩལ་སྦྱང་བ་ལ་གསུམ་སྟེ། དང་པོ་དུག་གསུམ་རང་གྲོལ་ནི། ཕྱི་
ནང་གི་འདོད་ཆགས་ཇི་ཤར་བ་ལ་ཅེར་གྱི་བལྟས་ནས་ཕྱམ་གྱིས་བཞག་པས། བདེ་སྟོང་གཉིས་སུ་མེད་པའི་ངང་ལ་རང་གྲོལ་ལོ། །ཞེ་སྡང་དྲག་པོའི་ངོ་བོ་ལ་ཅེར་

༄༅། །གྱི་བལྟས་ནས་ཕྱམ་གྱི་བཞག་པས། གསལ་སྟོང་གཉིས་སུ་མེད་པའི་ཡེ་ཤེས་སུ་རང་གྲོལ་ལོ། །གང་ཡང་མི་རྟོག་པའི་ཤེས་པ་ལུང་
མ་བསྟན་པ་རྨུག་འཐིབས་ལ་སོགས་པ་བྱུང་བའི་ཚེ། གཏི་མུག་གི་ངོ་བོ་ལ་ཅེར་གྱི་བལྟས་ལ་ཕྱམ་གྱི་བཞག་པའི་ཞི་གནས་དེ་ཡང་བཤིག་ལ། རང་གྲོལ་དུ་ཕྱམ་གྱི་
བཞག་པས། ཆོས་སྐུ་གཞི་བྲལ་གྱི་ཡེ་ཤེས་སུ་གྲོལ་ལོ། །ང་རྒྱལ་དང་ཕྲག་དོག་གི་ངོ་བོ་ལ་ཅེར་གྱི་བལྟས་ནས་ཕྱམ་གྱི་བཞག་པས། རང་གསལ་གཉུག་མའི་
ངོ་བོ་ལྷན་ཅིག་སྐྱེས་པའི་ཡེ་ཤེས་སུ་གྲོལ་ལོ། །དེ་ཐམས་ཅད་རང་བྱུང་ཡེ་ཤེས་ཀྱི་རྩལ་ལས་བྱུང་བས་སྤང་དུ་མེད། སྤངས་ཀྱང་མི་སྤངས། ཁོ་རང་གི་གཤིས་
རང་གྲོལ་དུ་གནས་པས། གཉེན་པོ་གཞན་གྱི་བཤིག་པའམ། བཀྲོལ་དུའང་མེད་དེ། ཅེར་མཐོང་རང་གྲོལ་དུ་ཡེ་ནས་གནས་ཤིང་། འབད་མེད་རང་སར་གྲོལ་ཞིང་
འདུག་པས། ད་གཟོད་གྲོལ་གཞིར་བསྐྱར་དུ་མེད་དེ། དུག་ལྔ་ཡེ་ཤེས་སུ་ངོ་འཕྲོད་པས། སྒོམ་གྱི་དངོས་གཞིར་ལམ་དུ་ཁྱེར་བས་ཅིར་སྣང་སྒོམ་དུ་འཆར་ནས་སྒོམ་པ་

ལོགས་སུ་རྩལ་མི་དགོས་པར་ཞི་གནས་སེམས་འཛིན་གྱི་འཇུར་བུ་རང་སར་གྲོལ་ལོ། །གཉིས་པ་སྒོ་ལྔ་རང་གྲོལ་ནི། མིག་དང་རྣ་བ་སྣ་དང་ལྕེ་དང་ལུས་ཀྱི་འཛིན་པ་
གང་སྐྱེས་པ་དེའི་ངོ་བོ་ལ་ཅེར་གྱི་བལྟས་ནས་ཕྱམ་གྱི་བཞག་པས། ཆོས་སྐུ་ཀ་དག་ཆེན་པོར་གྲོལ་ལོ། །གསུམ་པ་ཚོགས་དྲུག་རང་གྲོལ་ནི། གཟུགས༴ སྒྲ༴ དྲི༴ རོ༴ 
རེག་བྱ་དང་། ཡིད་ཀྱི་བྱུང་ཚོར་དྲན་རིག་དགག་སྒྲུབ་ཆགས་སྡང་ཅི་སྐྱེས་དེའི་ངོ་བོ་ལ་གཅེར་གྱི་བལྟས་ནས་ཕྱམ་གྱི་བཞག་པས། ཡེ་སྟོང་རྩ་བྲལ་ཆེན་པོའི་ངང་ལ་ཟློས་ཏེ། 
གནས་ལུགས་སྟོང་གསལ་མཉམ་པ་ཆེན་པོར་ལྷུན་གྱིས་གྲུབ་པ་སྟེ། རྒྱ་མཚོའི་སྤྲིན་ལས། དུག་གསུམ་སྒོ་ལྔ་ཚོགས་དྲུག་ཡུལ་རྣམས་ལ། །གང་བབས་གཞི་བྲལ་ཡེ་
གྲོལ་རང་བབ་བཞག །མི་སྤངས་མི་གནས་ཆོས་ཉིད་ངང་དུ་གྲོལ། །གཏད་མེད་རྒྱལ་པོ་འཛིན་མེད་རང་ཤར་ཡིན། །ཞེས་སོ། །དེ་ལ་སོགས་པའི་ཉོན་མོངས་པ་བརྒྱད་ཁྲི་
བཞི་སྟོང་ལ་སོགས་པ་རྣམ་པར་རྟོགས་པའི་མཚན་མ་ཅི་སྐྱེས་པ་ཐམས་ཅད་སྐྱེ་མེད་རང་གྲོལ་དུ་ཤེས་པས། རྣམ་རྟོག་སྤངས་ནས་མི་རྟོག་པ་སྒོམ་དུ་མེད་དེ། འདམ་བུ་

༄༅། །གཅིག་ཁང་སྟོང་ན་ཐམས་ཅད་སྟོང་། ཚར་བུ་གཅིག་རྐང་ཏུབ་ན་ཚར་བུ་ཐམས་ཅད་ཏུབ། ཆུ་ཐིག་པ་གཅིག་རླན་པར་ཤེས་ན་ཆུ་ཐམས་ཅད་རླན་པར་ཤེས་པ་
བཞིན་དུ། རྣམ་རྟོག་སྐད་ཅིག་མ་སྐྱེ་མེད་རང་གྲོལ་དུ་ཤེས་པས། རྟོག་པ་ཅི་སྙེད་པ་སྐྱེ་མེད་རང་གྲོལ་དུ་ཤེས་ཏེ། ཤེས་པ་སྐད་ཅིག་མའི་རྣམ་རྟོག་སྐྱེ་མེད་རང་གྲོལ་དུ་ཐག་ཆོད་པ་
ལ༑ ཐག་གཅིག་ཐོག་ཏུ་ཆོད་པ་ཞེས་བྱའོ། །ཤེས་པ་སྐད་ཅིག་མ་དེ་སྤང་ནས། དེ་མ་ཡིན་པའི་གཞན་གཅིག་བརྩལ་ནས་ངོ་སྤྲད་རྒྱུ་མེད་པས། ངོ་རང་ཐོག་ཏུ་སྤྲད་པ་ཞེས་
བྱའོ༑ །དེའི་གཤིས་རང་གྲོལ་དུ་བསྟན་པས། གདིང་གྲོལ་ཐོག་ཏུ་བཅའ་བ་ཞེས་བྱའོ། །མདོར་ན། ཀློང་ཆེན་པས། གནས་ན་གདོད་མའི་གཞི་ལ་གནས། །རང་བྱུང་
ཀ་དག་ཆེན་པོའོ། །འཕྲོ་ན་ཡེ་ཤེས་རོལ་པ་སྟེ། །རྩིས་གདབ་གཟའ་གཏད་ཀུན་དང་བྲལ། །འཕྲོ་གནས་གཉིས་མེད་ཡེ་ཤེས་ཏེ། །གཞི་རྫོགས་ལྷུན་གྲུབ་རོལ་པ་ཉིད། །སྣང་
ན་ཆོས་ཉིད་གདལ་བར་སྣང་། །སྟོང་ན་སྟོང་ཁམས་གསུམ་འཁོར་བ་སྟོང་། །ཡོད་ན་སྐུ་དང་ཡེ་ཤེས་ཡོད། །མེད་ན་ལས་དང་བག་ཆགས་མེད། །ཡོད་མེད་ཡིན་མིན་བཏགས་པ་

ཙམ༑ །ཞེས་གསུང་། སེམས་ཉིད་ངལ་བསོ་ལས། དེ་ཡང་སྣང་སྲིད་འཁོར་འདས་ཆོས་རྣམས་ཀུན། །ཡེ་ནས་བདག་མེད་སྤྲོས་དང་བྲལ་བ་ལས། །མ་རིག་འཛིན་
པས་སྲིད་པ་འདིར་འཁྱམ་སྟེ། །འཁོར་འདས་བདེ་སྡུག་སྣ་ཚོགས་སྣང་མོད་ཀྱང་། །སྣང་དུས་ཉིད་ནས་རང་བཞིན་སྟོང་པའི་དང་། །སྒྱུ་མ་རྨི་ལམ་འདྲ་བར་མཁྱེན་པར་
མཛོད༑ །འདི་ལྟར་ཕྱི་རོལ་སྣང་བའི་དངོས་པོ་ཀུན། །སེམས་ལས་སྣང་ཡང་སེམས་སུ་གྲུབ་པ་མེད། །སེམས་ལས་གཞན་དུའང་གྲུབ་པ་འགའ་མེད་དེ། །བག་
ཆགས་དབང་གིས་གཟུང་འཛིན་གཉིས་སྣང་ཡང་། །སྣང་དུས་ཉིད་ནས་གཟུང་འཛིན་གཉིས་མེད་པས། །བཞིན་དང་མེ་ལོང་ནང་གི་གཟུགས་བཞིན་ནོ། །དེར་ནི་བྱད་
ཉིད་སྣང་ཡང་མ་གྲུབ་ལ། །བྱད་ལས་བཞིན་གྱི་རྣམ་པ་གཏོད་བྱེད་མེད། །མེད་བཞིན་གཉིས་སུ་སྣང་བ་མངོན་སུམ་ལྟར། །སྣ་ཚོགས་ཆོས་རྣམས་དེ་བཞིན་ཤེས་པར་
བྱ༑ །མ་བརྟགས་ཉམས་དགའ་བརྟགས་ན་ངོས་བཟུང་མེད། །ཤིན་ཏུ་བརྟགས་ན་སྨྲ་བསམ་བརྗོད་ལས་འདས། །ཡོད་མེད་མི་དམིགས་མཐའ་བྲལ་མ་བྲལ་མེད། །

༄༅། །སྒྱུ་མའི་ཚུལ་དུ་སྐྱེ་སོགས་སྣང་ན་ཡང་། །སྣང་དུས་ཉིད་ནས་སྐྱེ་སོགས་རང་བཞིན་མེད། །སྨིག་སྒྱུའི་ཆུ་དང་རྫིང་བུའི་ཟླ་གཟུགས་བཞིན། །ཁྱད་
པར་མ་དག་འགྲོ་དྲུག་སྣང་བ་འདི། །མེད་བཞིན་སྣང་བས་བག་ཆགས་འཁྲུལ་པའིགཟུགས། །རབ་རིབ་ཅན་ལ་སྐྲ་ཤད་སྣང་བ་བཞིན། །དེ་བསལ་འདོད་པས་བད་ཀན་སྦྱང་
བ་ལྟར། །འཁྲུལ་སྣང་དག་འདོད་མ་རིག་ལིང་རྟོག་བསལ། །དེ་ཡི་གཉེན་པོར་རིག་པའི་ཡེ་ཤེས་ཀྱི། །འཁོར་བའི་བག་ཆགས་སྟོང་པར་ལ་བཟ་ཞིང་། །སྟོང་པའི་
རང་བཞིན་སྣང་བར་ཐག་བཅད་དེ། །སྣང་སྟོང་གཉིས་མེད་བདེན་པ་གཉིས་དོན་ཤེས། །མཐའ་གཉིས་གནས་བསལ་དབ་མར་བསླབ་པ་ཡིས། །སྲིད་ཞི་མི་གནས་
ནམ་མཁའི་ངང་དུ་གྲོལ། །འདི་ནི་ངེས་དོན་སྙིང་པོའི་གདམས་པ་སྟེ། །རང་བཞིན་རྫོགས་པ་ཆེན་པོའི་གནས་ལུགས་ཡིན། །སྣང་བའི་དངོས་ཀྱི་ཕན་གནོད་གཉིས་སུ་
མེད་༑ །དེར་འཛིན་ཞེན་པས་སྲིད་པར་འཆིང་བས་ན། །སྣ་ཚོགས་སྣང་ལ་བརྟགས་དཔྱད་མི་དགོས་ཀྱི། །འཛིན་པའི་སེམས་ཀྱི་རྩ་བ་བཅད་པར་མཛོད། །ཅེས་

གསུངས་པ་དང་། ཡང་གསུངས་པ། ཀྱེ་ཧོཿ གྲོགས་དག་སྣང་བའི་ཡུལ་ལ་ལྟོས། །ཐམས་ཅད་མ་སྐྱེས་སྟོང་པར་མཉམ་པ་ཉིད། །མེ་ལོ་གཟུགས་བརྙན་སྣ་
ཚོགས་ཅི་ཤར་ཡང་། །མེ་ལོང་ངོས་ཡིན་དངས་པར་གཅིག་པ་བཞིན། །དེ་ཉིད་འབྱེད་པའི་ཡིད་ལ་ཚུར་ལྟོས་དང་། །སེམས་ནི་མཁའ་འདྲ་དགག་སྒྲུབ་ཀུན་དང་བྲལ། །
མཁའ་ལ་སྤྲིན་རྣམས་བྱུང་ནས་ཞིག་ན་ཡང་། །ནམ་མཁའི་ཆོ་འཕྲུལ་གཉིས་མེད་དག་པ་བཞིན། །རང་བཞིན་དྲི་མེད་གདོད་མའི་སངས་རྒྱས་ཏེ། །མ་བྱས་ལྷུན་
གྱིས་གྲུབ་པའི་ཆོས་ཉིད་དོ། །ཡུལ་སེམས་གཉིས་མེད་ཡེ་ནས་དག་པ་ལ། །སྤངས་བླངས་གཉིས་མེད་ཕྱོགས་རིས་དགག་སྒྲུབ་མེད། །གང་སྣང་བདེན་མེད་
གང་ཤར་སྟོང་པ་ཉིད། །ཐམས་ཅད་མཉམ་ཉིད་གཟའ་གཏད་ཀུན་དང་བྲལ། །ཡུལ་ལ་ངེས་མེད་སྣང་བ་སྣ་ཚོགས་ལྟར། །བློ་ལ་གཏད་མེད་ཕྱོགས་བྲལ་ཆེན་པོ་ཉིད། །
རང་བཞིན་རྫོགས་པ་ཆེན་པོར་ཤེས་པར་བྱ། །འདི་ལྟར་སྣང་སྲིད་འཁོར་འདས་ཆོས་རྣམས་ལ། །འདས་པའི་ཆོས་རྣམས་མི་དམིགས་མཉམ་པ་ཉིད། །མ་འོངས་ཆོས་

༄༅། །རྣམ་མ་སྐྱེས་མཉམ་པ་ཉིད། །ད་ལྟའི་ཆོས་རྣམས་མི་གནས་མཉམ་པ་ཉིད། །དུས་གསུམ་དུས་མེད་གཞི་བྲལ་མཉམ་པ་ཉིད། །ཐམས་ཅད་ཡེ་
ནས་རྫོགས་པའི་ངང་ཉིད་དོ། །སྣང་སྲིད་འཁོར་འདས་སེམས་ཀྱི་གཟུགས་བརྙན་ཏེ། །སེམས་ཀྱི་རང་བཞིན་ཆོས་དབྱིངས་ནམ་མཁའ་ཆེ། །ནམ་མཁའི་རང་བཞིན་དུས་གསུམ་
འཕོ་འགྱུར་མེད། །འགྱུར་མེད་རང་བཞིན་གཟོད་ནས་མྱ་ངན་འདས། །གཞི་ནས་བྱང་ཆུབ་ཀུན་ཏུ་བཟང་པོ་ཡིན། །སྣང་དང་སྟོང་པ་དབྱེར་མེད་གདོད་མའི་ངང་། །གཅིག་དང་
དུ་མར་མི་དམིག་སྤྲོས་དང་བྲལ། །ཕྱོགས་དང་རིས་མེད་ཐམས་ཅད་མཉམ་པ་ཉིད། །སྣང་མཉམ་སྟོང་མཉམ་བདེན་མཉམ་རྫུན་པར་མཉམ། །ཡོད་མཉམ་མེད་མཉམ་
མཐའ་ལས་འདས་པར་མཉམ། །དབྱིངས་གཅིག་གདོད་ནས་དག་པའི་ངང་ཉིད་དོ། །བློ་ཡི་བརྟགས་པས་ཐམས་ཅད་ངོ་བོས་སྟེ། །མིང་རྣམས་གློ་བུར་རང་མཚན་སྒྲོ་བཏགས་
ཉིད༑ །བདེན་རྫུན་གཉིས་མེད་ཡུལ་སེམས་འབྲེལ་པ་མེད། །གཅིག་གི་གཅིག་ལ་མ་གོས་གཟུང་འཛིན་མེད། ཅེས་སོགས་རྒྱ་ཆེར་གསུངས་པས་དེའི་དོན་བླང་བར་

བྱའོ༑༑ ༈ །།གཉིས་པ་དངོས་གཞི་ཟག་པ་མེད་པའི་ཡེ་ཤེས་རྒྱུད་ལ་སྐྱེ་བའི་ཚུལ་ལ་གཉིས་ཏེ། མཚན་མོའི་རྣལ་འབྱོར་རྒྱ་མཚོ་ཨར་ལ་གཏད་པ་དང་། ཉིན་
མོའི་རྣལ་འབྱོར་མཆོག་ཏུ་གསང་བའོ། །དང་པོ་ནི། མཚན་མོའི་རྣལ་འབྱོར་མན་ངག་ཞལ་ཤེས་དང་བཅས་པ་ལོགས་སུ་ཤེས་ལ། གཉིས་པ་ལ་གསུམ་སྟེ། སྔོན་
འགྲོ་ཟག་མེད་ཡེ་ཤེས་རྒྱུད་ལ་བསྐྱེད་པའི་ཚུལ། དངོས་གཞི་དེ་ཉིད་ངོ་སྤྲད་པའི་ཚུལ། རྗེས་རྣལ་འབྱོར་བཞིའི་ཉམས་སུ་བླང་ཚུལ་ལོ། །དང་པོ་ལའང་གསུམ་སྟེ། 
ལུས་ངག་ཡིད་གསུམ་བྱ་བ་བཏང་ཚུལ། སྒོ་གསུམ་གྱི་གནད་གཟིར་ཚུལ། ཡེ་ཤེས་ཀྱི་གསང་ལམ་མཚོན་ཚུལ་ལོ། །དང་པོ་ནི། འདས་རྗེས་ལས། གནས་བརྟན་
གྲོལ་བའི་གདིང་ཐོབ་ནས། །ཕྱི་ནང་བྱ་བ་ཀུན་བཏང་སྟེ། །ཞེས་པ་དང་། ཞེས་པ་དང་། ཀློང་གསལ་ལས། མངོན་གསུམ་གནད་དུ་དབབ་པའི་ཕྱིར། །ཕྱི་ནང་
གསང་བའི་བྱ་བ་ནི། །ལུས་ངག་ཡིད་གསུམ་དགུ་ཕྲུགས་བཏང་། །ཞེས་སོ། །བྱ་བ་དགུ་ཕྲུགས་ཇི་ལྟར་ཞེ་ན། དེ་ཉིད་ལས། ལུས་ཀྱི་བྱ་བ་བཏང་བའི་ཕྱིར། །

༄༅། །ཆོས་དང་འཇིག་རྟེན་བྱ་བ་བཏང་། །གྲོགས་མེད་གཅིག་པུར་གནས་པར་བྱ། །ངག་གི་འཁྲུལ་གཏམ་ཆོས་སྤྱོད་བཏང་། །ལྐུགས་པ་ལྟ་བུ་ཉིད་ལ་བསླག། 
སེམས་ནི་ལོ་ཀ་འདས་པ་ཡི། །འགྱུ་བ་བཅད་ལ་གནས་པར་བྱ། །ཞེས་པས། ལུས་ངག་ཡིད་གསུམ་གྱི་བྱ་བ་མ་བཏང་ན། ཉམས་ལེན་ལ་མི་གནས་པས། དགུ་ཕྲུགས་
སུ་བཏང་བ་ནི། གོང་དུ་བསྟན་པ་ལྟར་ལུས་ངག་ཡིད་གསུམ་ལ་རེ་རེ་ལ་ཕྱི་ནང་གསང་གསུམ་སྟེ། དགུ་ཕྲུགས་སུ་བཏང་བ་ནི་རྣལ་དུ་དབབ་པའི་སྐབས་ལྟར་རོ། །དེ་ལྟར་བྱ་
བ་བཏང་བའི་ཡོན་ཏན་ནི། ཀློང་གསལ་ལས། ལུས་ངག་འཁྲུལ་པ་རྒྱུན་བཅད་ནས། །ཡེ་ཤེས་རྒྱུད་ལ་གནས་པར་འགྱུར། །ཞེས་སོ། །མ་བཏང་བའི་སྐྱོན་ནི། 
ཡང་དེ་ཉིད་ལས། བྱར་མེད་རྒྱུད་ལ་མ་གནས་ན། །རིག་པའི་དོན་ལ་རེག་པ་མེད། །ཅེས་སོ། །དེ་ལྟར་བྱ་བ་བཏང་བའི་དགོས་ཆེད་ནི་གཉིས་ལས། གནས་སྐབས་
སུ་སྒོ་གསུམ་གྱི་བྱ་བ་ཐིང་བས་ལུས་ངག་ཡིད་གསུམ་འཁྲུལ་ཕྱིར་མི་འབྲང་ལ། མཐར་ཐུག་ཟག་མེད་ཡེ་ཤེས་མངོན་དུ་འཆར་བའི་དགོས་པ་ཡོད་དོ། །དེ་ལྟར་མ་བཏང་

ན༑ དེ་ལས་ལྡོགས་པའི་སྐྱོན་ཡོད་དོ། །ཚད་ནི་སྒོ་གསུམ་གང་ལ་ཡང་མི་འཇུག་པའོ། །དེ་མན་ཆད་ཚེའི་དུས་བྱས་ན་ཁ་ཅིག་ཚེ་ཕྱི་མ་ལ་ཆོས་འདི་དང་འཕྲད་ནས་ལྷག་
མེད་དུ་འཚང་རྒྱ་ལ། ཕལ་ཆེར་བར་དོར་ཀ་དག་གི་ངང་ལ་གྲོལ་བ་ལ་ཐེ་ཚོམ་མེད་དོ། །གཉིས་པ་སྒོ་གསུམ་གྱི་གནད་གཟིར་ཚུལ་ནི། ལུས་ངག་ཡིད་གསུམ་གྱི་གནད་
གསུམ་ལས། དང་པོ་ནི། བཞུགས་སྟངས་གསུམ་དང་གཟིགས་སྟངས་གསུམ་ལས་མི་འདའ་བར་བྱེད་པ་སྟེ། ཐལ་འགྱུར་ལས། མངོན་གསུམ་གནད་ནི་
ལུས་ངག་སེམས། །སོ་སོའི་གནད་རྣམས་ལེགས་པར་བསྣུན། །དེ་ཡང་ལུས་ནི་སྐུ་གསུམ་ལས། །རྒྱུན་དུ་འདའ་བར་མི་བྱའོ། །ཞེས་པ་དང་། ཀློང་གསལ་
ལས༑ རིག་པ་ལུས་ལ་གནས་གྱུར་ཀྱང་། །འཁྲུལ་འཁོར་དག་གིས་མ་གཅུན་ན། །ཡེ་ཤེས་དབང་པོར་སྣང་མི་ནུས། །ཞེས་དང་། སྒྲོན་མ་སྣང་བྱེད་ལས། 
རིག་པའི་བརྟེན་པ་ལུས་ཡིན་ཏེ། །ལུས་གཅིག་མེད་ན་མེད་པ་སྟེ། །ཡོད་ན་ཡེ་ཤེས་ཡོད་པར་ངེས། །དེ་ལྟར་ལུས་ལ་ཡོད་པ་དེ། །ཆོས་ཅན་སྤྱི་ཡི་མཚན་ཉིད་ཀྱི། །

༄༅། །སྤྱི་བོའི་གཙུག་ནས་རྐང་མཐིལ་བར། །བརྟགས་དཔྱད་རྣམ་པ་སྣ་ཚོགས་ཀྱིས། །དཔྱད་པས་དེ་ཉིད་རྙེད་པ་མིན། །མོ་དང་པྲ་ལ་སོགས་པ་ཡིས། །
རྩིས་ནི་རྣམ་པ་སྣ་ཚོགས་ཀྱིས། །བལྟས་ཤིང་དཔྱད་ཀྱང་རྙེད་པ་མིན། འོ་ན་བསྟན་མེད་ཡིན་ཞེ་ན། །བསྟན་དུ་མེད་པ་མ་ཡིན་ཏེ། །ལུས་ངག་གཏེམ་ལ་མངོན་དུ་སྣང་། །
དཔེར་ན་ལུས་ལ་ཁྲག་ཁྱབ་ཀྱང་། །སྐྱེས་བུ་གླན་པ་འགའ་ཞིག་གིས། །གང་གང་ལུས་ལ་ཁྲག་བཙལ་བས། །གཅིག་ཀྱང་འབྱུང་བ་མ་ཡིན་ནོ། །འོ་ན་ལུས་ལ་ཁྲག་མེད་
དམ༑ །ལུས་ལ་མེད་པ་མ་ཡིན་ཏེ། །ཐམས་ཅད་ཁྱབ་ཅིང་ཁྲག་ལ་བརྟེན། །སྐྱེས་བུ་ཐབས་དང་ལྡན་པ་ཡི། །རྩ་ལ་གཏར་ན་ཁྲག་འབྱུང་ལྟར། །ལུས་གནས་ཡེ་
ཤེས་དེ་ཡིན་ནོ། །ཞེས་སོ། །གནད་དངོས་ནི། ཐལ་འགྱུར་ལས། ལུས་ནི་སྐུ་གསུམ་བཞུགས་སྟངས་ལས། །རྒྱུན་དུ་འདའ་བར་མི་བྱའོ། །ཞེས་དང་། འདས་
རྗེས་ལས། གླང་སེང་དྲང་སྲོང་བཞུགས་སྟངས་བཅའ། །ཞེས་དང་། མུ་ཏིག་ཕྲེང་བ་ལས། ལུས་ཀྱི་གནད་ནི་རྣམ་གསུམ་སྟེ། །སེང་གེའི་ཚུལ་དང་གླང་ཆེན་ཚུལ། །

དྲང་སྲོང་ལྟ་བུར་གནས་པར་བྱ། །ཞེས་པས། དང་པོ་ཆོས་སྐུའི་བཞུགས་སྟངས་སེང་གེ་ལྟ་བུ་ནི། སྟན་གྱི་སྟེང་དུ་ཁྱི་ཚུགས་མོར་འདུག་ལ། རྐང་མཐིལ་གཉིས་
སྤྲད༑ །པུས་མོ་ཕྱིར་བསྒྲད་ལ། ལག་མཐིལ་ས་ལ་བཙུག་སྟེ་མཐེ་བང་བཅང་ངོ་། །རོ་སྟོད་སེང་གེ་ལྟར་གཟིང་བསྟོད་ལ། འཇིངས་པ་ཡིད་ཙམ་གྱེན་དུ་བསྟོད་ལ། 
སྨིག་ཕྲག་གི་ནམ་མཁའ་ལ་མིག་མི་འགུལ་བར་བལྟའོ། །ལོངས་སྐུའི་བཞུགས་སྟངས་གླང་ཆེན་ཉལ་བ་ལྟ་བུ་སྟེ། སྟན་ལ་ཁ་སྦུབ་སྟེ། པུས་མོ་གཉིས་སྦྱར། གྲུ་
མོ་གཉིས་ས་ལ་བཙུག་སྟེ། ལག་མཐིལ་གཉིས་ཀྱི་ཨོག་ཀོ་བརྟེན་ལ་སོར་མོ་མགྲིན་པ་ལ་སྦྱར། སྒལ་པ་བསྲངས་ཏེ། མིག་ནམ་མཁར་ཟུར་གྱི་ཧྲིལ་པོར་
བལྟའོ༑ །སྤྲུལ་སྐུའི་བཞུགས་སྟངས་དྲང་སྲང་ཙོག་པུ་ལྟ་བུ་སྟེ། སྟན་གྱི་ཐོག་ཏུ་རྐང་པའི་ལོང་བུ་གཤིབ་སྟེ། ཙོག་པུར་འདུག་ལ། ལག་པ་གཉིས་མཁལ་
ཁོང་ངམ་པུས་མོ་འཁྱུད། སྒལ་ཚིག་བསྲངས་ཏེ་མིག་ཟིན་བུས་བར་སྣང་ལ་གཏད་དོ། །དེ་ལྟར་བྱས་པའི་ཡོན་ཏན་ནི། ཐལ་འགྱུར་ལས། ཆོས་སྐུའི་བཞུགས་

༄༅། །སྟངས་སེང་གེ་ནི། །འཁྲུལ་པའི་འཇིགས་པ་ཀུན་གྲོལ་ནས། །རྡོ་རྗེའི་མིག་གིས་མཐོང་བར་འགྱུར། །ལོངས་སྤྱོད་རྫོགས་སྐུའི་བཞུགས་
སྟངས་ནི། །གླང་ཆེན་ཉལ་བ་ལ་བརྟེན་ནས། །ཆོས་ཉིད་དོན་ལ་ལོངས་སྤྱོད་དེ། །པདྨའི་སྤྱན་གྱིས་མཐོང་བར་འགྱུར། །སྤྲུལ་པ་སྐུ་ཡིས་བཞུགས་སྟངས་ནི། །དྲང་
སྲོང་ཙོག་པུ་ལ་བརྟེན་ནས། །ཆོས་ཉིད་སྣང་བར་རང་སྤྲུལ་ནས། །ཆོས་ཀྱི་མིག་གིས་མཐོང་བར་འགྱུར། །ཞེས་སོ། །མ་གཟིར་བའི་སྐྱོན་ནི། ཀློང་གསལ་ལས། ལུས་
ཀྱི་གནད་ནི་མ་གཟིར་ན། །འབྱུང་ཆད་རླུང་ནི་མི་ཟིན་ཅིང་། །དེ་བཞིན་ལུས་ལ་དྲོད་མི་སྐྱེ། །རིག་པ་དངོས་སུ་སྣང་མི་ནུས། །ཞེས་སོ། །དེ་ལྟར་བཞུགས་སྟངས་
བྱས་པ་ལ་དགོས་པ་གཉིས་ཏེ། གནས་སྐབས་དང་མཐར་ཐུག་གོ། །དང་པོ་ནི། ཆོས་སྐུའི་བཞུགས་སྟངས་ཀྱིས་ནང་གི་འབྱུང་བ་རྣམས་ཟད་པར་འགྱུར་ཞིང་། 
ཡོངས་སྐུས་གཡོ་བྱེད་ཀྱི་རླུང་ཟིན་ལ། སྤྲུལ་སྐུའི་ལུས་ལ་དྲོད་སྐྱེ་ཞིང་འབྱུང་བ་ཆ་སྙོམས་པའི་དགོས་པ་ཡོད་དོ། །གཉིས་པ་ནི། སངས་རྒྱས་ཐམས་ཅད་ཀྱི་སྐུ་

གསུམ་དུ་གྲོལ་ཏེ། མྱ་ངན་ལས་འདས་པའོ། །གཉིས་པ་ངག་གི་གནད་གཟིར་བ་ནི། ཀློང་གསལ་ལས། ངག་གི་གནད་གཟིར་མཆོག་ཏུ་གཅེས། །ཞེས་སོ། །
ཇི་ལྟར་གཟིར་བ་ནི། ཐལ་འགྱུར་ལས། ངག་ནི་བསླབ་དང་གནས་པ་དང་། །ལ་བཟླ་བ་ཉིད་བསྟན་པར་བྱ། །ཞེས་དང་། འདས་རྗེས་ལས། ངག་ནི་བསླབ་
བྱའི་རིམ་པ་དང་། །གནས་པ་བརྟན་ཞིང་ལ་ཡང་བཟླ། །ཞེས་པས། འཁྲུལ་པའི་གཏམ་འགག་ཅིང་བརྗོད་མེད་ཀྱི་དོན་རྒྱུད་ལ་སྐྱེ་བའི་ཕྱིར། དང་པོ་སྨྲ་བཅད་
ཡུན་ཐུང་ལ་བསླབ། དེ་ནས་རིང་བ་ལ་བསླབ། དེ་ནས་གནས་སྐབས་སུ་ངག་གནས་པའི་རིམ་པ་རང་གི་ཆོས་སྤྱོད་རྣམས་གསལ་པོར་བརྗོད་ཅིང་། གཞན་དང་ཚིག་
གཅིག་ཀྱང་མི་སྨྲ་བས་ལུས་ཀྱི་བརྡ་ཙམ་བྱ། དེ་ནས་བརྗོད་པ་ཐ་དག་བཀག་ལ་ལྐུགས་པ་ལྟར་གནས་པར་བྱའོ། །དེའི་ཡོན་ཏན་ནི། ཀློང་གསལ་ལས། དེ་
ལྟར་ངག་གནད་སུས་གཟིར་བ། །ངག་གི་རྐྱེན་ཟད་མྱ་ངན་འདའ། །ཞེས་སོ། །དེ་ལྟར་མ་བྱས་པའི་སྐྱོན་ནི། དེ་ཉིད་ལས། ངག་གི་གནད་ནི་མ་གཟིར་ན། །

༄༅། །བརྗོད་མེད་དོན་ནི་མི་རྟོགས་ཤིང་། །འཁྲུལ་པའི་གཏམ་གྱི་དོན་དམ་བསྒྲིབས། །ཞེས་སོ། །དེ་དག་གི་དགོས་པ་ལ་ཡང་གཉིས་ཏེ། གནས་
སྐབས་སུ་འཁྲུལ་པ་དང་ཉོན་མོངས་པ་མི་འཕེལ་ཞིང་། མཐར་ཐུག་རིག་པའི་དོན་ལ་མྱུར་དུ་རེག་ཅིང་། སངས་རྒྱས་ཐམས་ཅད་ཀྱི་གསུང་གི་ཀློང་དུ་མྱ་ངན་འདས་པའི་
དགོས་པ་ཡོད་དོ། །གསུམ་པ་སེམས་ཀྱི་གནད་གཟིར་བ་ནི། རླུང་རིག་གཉིས་ཏེ། རླུང་དལ་བས་དབང་པོ་མདུང་ཚུགས་སུ་མཁའ་ལ་གཏད་པ་ནི། ཀློང་གསལ་
ལས༑ གནད་གཟིར་གཏད་པའི་འབེན་ཉིད་བཅའ། །ཞེས་སོ། །ཇི་ལྟར་གཏད་ན། འདས་རྗེས་ལས། སེམས་ནི་སྨིན་ཕྲག་མཁའ་ལ་གཏད། །སྐུ་
གསུམ་རིག་པ་འཆར་བར་འགྱུར། །ཞེས་དང་། སེམས་ཉིད་ཕྱི་ཡི་མཁའ་ལ་གཏད། །ནང་གི་སྒྲོན་མ་མངོན་དུ་སྣང་། །ཞེས་སྔ་མ་ལས་བཤད་པ་དང་། ཐལ་
འགྱུར་ལས། སེམས་ནི་དབྱིངས་ལ་གཏད་པས་འགྲུབ། །ཅེས་དང་། ཡི་གེ་མེད་པ་ལས། མིག་ནི་ནམ་མཁའི་ཀློང་དུ་གཏད། །ཅེས་པས། ཕྱིའི་དབྱིངས་

ནམ་མཁའ་སྟོང་པ་ལ་མིག་དང་སེམས་མ་ཡེངས་པར་གཏད་པས། ནང་གི་དབྱིངས་རྣམས་པར་དག་པའི་སྒྲོན་མ་རིག་པ་སྟོང་གསལ་དུ་མཐོང་བའོ། །དེའི་ཡོན་ཏན་ནི། 
ཀློང་གསལ་ལས། དེ་ལྟར་སེམས་ཀྱི་གནད་གཟིར་བས། །སྐུ་གསུམ་རིག་པ་སྟོང་པར་འཆར། །ཞེས་སོ། །མ་གཟིར་བའི་སྐྱོན་ནི། དེ་ཉིད་ལས། སེམས་
ཀྱི་གནད་ཉིད་མ་གཟིར་ན། །དབྱིངས་དང་རིག་པ་མི་མཐོང་བས། །ཞེས་པ་དང་། དེ་ལྟར་སེམས་ཀྱིས་གནད་མེད་ན། །རིག་པ་ཡུལ་ལས་ལྡོག་པར་འགྱུར། །
ཞེས་སོ། །དེ་ལ་དགོས་པ་གཉིས་ཏེ། གནས་སྐབས་སུ་རིག་པའི་ཡེ་ཤེས་མངོན་སུམ་དུ་གསལ་ནུས་ལ། མཐར་ཐུག་ལྷག་མེད་དུ་འཚང་རྒྱའོ། །དེ་ལྟར་མ་
བྱས་ན་ཡོན་ཏན་དེ་དག་ལས་ལྡོག་པའི་སྐྱོན་ཡོད་དོ། །གསུམ་པ་ཡེ་ཤེས་གསུམ་གྱི་གསང་ལམ་མཚོན་ཚུལ་ནི། ཀློང་གསལ་ལས། མངོན་སུམ་གནད་དུ་མ་
གཟིར་ན། །མངོན་སུམ་རང་ཐོག་མི་ཕེབ་སྟེ། །ཡིད་དཔྱོད་འཛིན་དང་ཁྱད་མེད་པས། །གནད་གསུམ་བརྩལ་བ་མཆོག་ཏུ་གཅེས། །ཞེས་དང་། ཐལ་

༄༅། །འགྱུར་ལས། གནད་གསུམ་མན་ངག་འབྲལ་མི་བྱ། །དེ་ཡང་སྒོ་དང་ཡུལ་གནད་དང་། །རླུང་དང་རིག་པའི་གནས་ཉིད་བསྟུན། །ཞེས་
དང་༑ འདས་རྗེས་ལས། སྒོ་ཡུལ་རླུང་གི་གནད་བསྟན་པས། །ཡུལ་ལ་ཡེ་ཤེས་མངོན་སུམ་སྣང་། །ཞེས་པས། འདི་ལ་གསུམ་སྟེ། འཆར་བྱེད་སྒོའི་
གནད་འཆར་གཞི་ཡུལ་གྱི་གནད། ཇི་ལྟར་འཆར་བ་རླུང་རིག་གི་གནད་དོ། །དང་པོ་ནི། ཐལ་འགྱུར་ལས། ཡེ་ཤེས་འཆར་བའི་སྒོ་ཉིད་ནི། །ལུས་བཅུད་དངས་མ་
ཀུན་འདུས་པའི། །ཙཀྵུ་ཞེས་པའི་སྒོ་ནས་ཐོན། །གཉིས་ཀྱི་ཆ་འཛིན་སྣང་བ་སྟོན། །ཁྱད་པར་སྐྱོན་ཡོན་དང་འབྱེད་པའི། །བ་མན་ར་འདྲ་འཁྱིལ་བ་ལས། །ཨ་
འབྲས་ཞེས་བྱ་དཀར་ནག་འབྱེད། །རིག་ཅིང་གཟུགས་རྣམས་འཛིན་པ་དང་། །ཤེས་པའི་རང་རྩལ་རྫོགས་པར་སྟོན། །འདི་ལས་དངོས་སུ་འབྱུང་བ་སྟེ། །ཞེས་དང་། སྒྲོན་
མ་འབར་བ་ལས། འཆར་བའི་སྒོ་ནི་མིག་གཉིས་རང་། །ཞེས་སོ། །ཡེ་ཤེས་དངོས་དེ་སྙིང་གི་ནང་ན་བུམ་ནང་གི་མར་མེ་ལྟར་གསལ་བའི་མདངས་རྩ་རྣམས་ཀྱི་ནང་ན་

སྒྲོན་མ་བཞིའི་འཆར་གཞི་འོད་དང་ཐིག་ལེ་ཡོད་པའི་རང་མདངས། སྙིང་ནས་མིག་ཏུ་འབྲེལ་པའི་རྩ་དར་དཀར་གྱི་སྐུད་པ་ཙམ་གྱི་ནང་ནས་ཡར་རྒྱ་སྐར་གྱི་ཉི་ཞུར་ལྟར་
འཆར་ཏེ། ཀློང་གསལ་ལས། ཡེ་ཤེས་སྙིང་གི་དཀྱིལ་ན་གནས། །དར་དཀར་སྐུད་པ་ལྟ་བུ་ཡི། །རྩ་ཡི་ལམ་ནས་སྣང་བར་བྱེད། །ཅེས་དང་། ཡང་དེ་ཉིད་
ལས༑ འཁོར་ལོ་ལྔ་ཡི་དབུས་དག་ན། །རོ་མ་རྐྱང་མ་ཀུན་རྡར་མ། །དབང་པོའི་སྒོ་ལ་ཟུག་པར་གནས། །རྩ་ཡི་གཙོ་བོ་གསུམ་ལས་ནི། །ཡལ་ག་གྲངས་ལས་
འདས་པ་གྱེས། །ཐད་སོར་དབང་པོའི་སྒོ་རྟེན་བྱེད། །དེ་ཡི་ཆོས་ཀུན་སྟོན་པར་བྱེད། །ཁྱད་པར་ཙིཏྟ་ནས་འབྲེལ་བའི། །དར་སྐུད་བ་མན་རྭ་འདྲའི་ཁ། །དབང་པོའི་
མིག་ལ་ཟུག་པ་སྟེ། །དེ་ནི་ཆོས་ཉིད་ཀུན་གྱི་ལམ། །ཞེས་པས། ཡེ་ཤེས་ཀྱི་ལམ་ཤེལ་སྦུག་ཅན་སྙིང་ཀའི་དབུས་ན་གནས་པའི་ཡན་ལག་གཉིས་མིག་ལ་ཟུག་པ་
དེ་ཡིན་ནོ། །ལམ་དེ་གཉིས་ལ་ཐོན་ནས་སྒོ་མིག་གཉིས་ལ་འཆར་བ་ནི། མིག་གི་གནད་ཇི་ལྟ་བུ་ཞེ་ན། དེ་ཉིད་ལས། ཡེ་ཤེས་འཆར་བའི་སྒོ་ནི་མིག །འཆར་

༄༅། །གནད་བཟློག་ཕམ་ཟུར་ལ་མནན། །ཞེས་དང་། འདས་རྗེས་ལས། སྒོ་གནད་བཟློག་ཕབ་ཟུར་གྱི་བལྟ། །ཞེས་དང་། མུ་ཏིག་ཕྲེང་བ་
ལས༑ སྒོ་ཡི་གནང་ཉིད་མ་འགུལ་ན། །རིག་པ་རྟོག་མེད་ལུ་གུ་རྒྱུད། །བདེ་ཆེན་ཚངས་པའི་སྒོ་ནས་སྣང་། །ཞེས་པས། ཆོས་སྐུའི་གཟིགས་སྟངས་དངས་མ་
འདྲེན་བྱེད་གྱེན་ལ་བལྟ་བའམ། ལོངས་སྐུའི་གཟིགས་སྟངས་གཡས་གཡོན་གྱི་ཟུར་ལ་ཡུད་ཙམ་དལ་གྱི་སྙམ་པར་བལྟ། སྤྲུལ་སྐུའི་གཟིགས་སྟངས་ཕབ་ལ་ཕྱེད་
བཙུམ་རབ་ཏུ་གཟིར་བས། ཉི་མའི་ངོས་ནས་ཁྲུ་གང་ཙམ་གྱི་མ་རེག་པའི་སར་བལྟའོ། །དེ་ལྟར་སྒོ་ཡི་གནད་འབྱོངས་པའི་རྟགས་སུ། མི་ག་ཡུལ་ལ་ཅི་ཙམ་གཏད་
ཀྱང་ཚུག་པའོ། །གཉིས་པ་འཆར་གཞི་ཡུལ་གྱི་གནད་ནི། ཐལ་འགྱུར་ལས། སྒོ་ནི་སྒྲིབས་བྱེད་བྲལ་བ་ལ། །ནམ་མཁའ་རྐྱེན་བྲལ་ཡུལ་དུ་སྣང་། །ཞེས་པ་
དང་༑ དབྱིངས་ནི་ཕྱི་དང་ནང་དུ་སྟེ། །ཕྱི་ནི་སྤྲིན་བྲལ་མཁའ་ལ་འཛིན། །ནང་ནི་སྒྲོན་མ་ལམ་དུའོ། །ཞེས་དང་། འདས་རྗེས་ལས། སེམས་ནི་སྨིན་ཕྲག་

མཁའ་ལ་གཏད། །སྐུ་གསུམ་རིག་པ་སྟོང་པར་འཆར། །ཞེས་དང་། ཀློང་གསལ་ལས། རྐྱེན་བྲལ་གསུམ་ལ་འཆར་བར་འགྱུར། །ཞེས་དང་། ཡི་གེ་
མེད་པ་ལས། མིག་ནི་ནམ་མཁའི་དབྱིངས་སུ་བལྟ། །འོད་ནི་ཕྲ་ལ་འདྲིལ་བ་འབྱུང་། །ཞེས་དང་། སྡུད་པ་ལས། དོན་དེ་གང་ཡིན་ནམ་མཁའ་དག་ལ་བརྟགས་
པར་གྱིས། །ཞེས་པས། ཡུལ་རྐྱེན་དང་བྲལ་བའི་ནམ་མཁའ་སྟོང་པ། དབང་པོ་རྐྱེན་དང་བྲལ་བ་ཆུའི་སྒྲོན་མ། གནས་རྐྱེན་དང་བྲལ་བ་དངས་ཤིང་མཐོ་ལ་རབ་
ཏུ་དབེན་པའི་ཚེ་ན་སྣང་བའོ། །གསུམ་པ་རླུང་རིག་གི་གནད་ནི། ཐལ་འགྱུར་ལས། རླུང་རིག་དལ་བས་ཡེ་ཤེས་འགྲུབ། །ཅེས་པས། འདི་ལ་གཉིས་ཏེ། 
རླུང་དང་། རིག་པའི་གནད་དོ། །དང་པོ་རླུང་གི་གནད་ནི། འདས་རྗེས་ལས། རླུང་གནད་ཤིན་ཏུ་དལ་ལ་བསླབ། །ཅེས་དང་། ཀློང་གསལ་ལས། ཕྱི་
ནང་རླུང་ནི་དལ་ཞིང་སྙོམས། །ཡུད་ཙམ་ཕྱི་རུ་མདུར་བ་ཡིན། །རླུང་གི་འགྲོ་འོང་ཆད་པར་འགྱུར། །ཞེས་པས། མཆུ་དང་སྭོ་གཉིས་བག་ཙམ་མ་རེག་པར་

༄༅། །བྱས་ལ། རླུང་སྣ་ནས་མི་བཏང་བར་ཁ་ལ་དལ་བུས་ཕྱིར་རྒྱུ་ནང་རྒྱུས་སྙོམས་ཤིང་ཕྱི་འཛིན་ཅུང་ཟད་བྱའོ། །དེས་ནི་ཅི་ཙམ་ན་རླུང་གི་འགྲོ་
འོང་ཆད་ནས་རྟོག་པའི་འཕྲོ་འདུ་ཟད་དེ། དབྱིངས་རིག་མི་འགུལ་བར་སྡོད་པའོ། །གཉིས་པ་རིག་པའི་གནད་ནི། ཀློང་གསལ་ལས། རིག་གནད་ལུག་རྒྱུད་བཙོན་དུ་
བཟུང་༑ །དངོས་སྣང་དལ་བ་ཡིད་ཀྱི་བརྟེན། །ཞེས་དང་། འདས་རྗེས་ལས། ལུག་རྒྱུད་རིག་པ་བཙོན་དུ་བཟུང་། །ཞེས་དང་། སྒྲོན་མ་འབར་བ་ལས། 
དབྱིངས་ཀྱི་རིག་པའི་རང་ཡུལ་བྱེད། །རྡོ་རྗེ་ཉིད་ནི་ལུ་གུ་རྒྱུད། །འདི་ཉིད་ནང་དུ་བཞུགས་པར་བྱ། །ཞེས་པས། ཕྱི་དབྱིངས་ནམ་མཁའ་སྟོང་པ་མེ་ལོང་དང་
འདྲ་བར། ནང་དབྱིངས་རྣམ་པར་དག་པའི་སྒྲོན་མའི་དཀྱིལ་ན། རིག་པ་རྡོ་རྗེ་ལུ་གུ་རྒྱུད་བྱད་དང་འདྲ་བ་ལྷག་གི་ཤར་བ་ལ་གཡོ་འགུལ་མེད་པར་གཏད་པའོ། །མདོར་
ན་མཁའ་འགྲོ་ལྔའི་རང་བཞིན་འོད་གསལ་བདེ་བ་ཆེན་པོའི་ཞིང་ཁམས། སྔར་མེད་གསར་དུ་ཤར་བ་སྟེ། ཀློང་གསལ་ལས། སངས་རྒྱས་མཁའ་འགྲོའི་ཞིང་

ཁམས་སུ། །རྡོ་རྗེ་མཁའ་འགྲོའི་མེ་ལོང་ལ། །རིན་ཆེན་མཁའ་འགྲོས་སྒོ་དེ་ཕྱེས། །སྒོ་ལས་ལས་ཀྱི་ཌཱཀྐི་བྱོན། །པདྨ་ཌཱཀྐི་མངོན་སུམ་བསྟན། །ཞེས་སོ། །
ཇི་ལྟར་བསྟན་ན། དེ་ཉིད་ལས། ཡུལ་ལ་སྣང་བའི་མཚན་ཉིད་ནི། །ནམ་མཁའ་སྔོ་བསང་རྫི་མེད་ལ། །འོད་དང་ཁ་དོག་དབྱིབས་ཉིད་དང་། །ཡེ་ཤེས་
ལྔ་ཡི་རང་སྣང་སྟོན། །དག་པ་དབྱིངས་ཀྱི་སྒྲོན་མ་ལ། །ཐིག་ལེ་སྐུ་དང་འཁྲུལ་སྣང་དག །རང་བཞིན་ཉིད་དང་ངོ་བོ་ཉིད། །གཉིས་མེད་འདུ་འབྲལ་མེད་པར་
སྣང་༑ །འདི་དུས་ཟད་པའི་མཚན་ཉིད་ནི། །བྱ་བྲལ་ནམ་མཁའ་ཇི་བཞིན་ནོ། །ཞེས་དང་། རིག་པ་ཡེ་ཤེས་ལུ་གུ་རྒྱུད། །ཡེ་ནས་གཞི་ལ་གནས་མོད་ 
ཀྱང་༑ །བར་དུ་རྐྱེན་མེད་རྐྱེན་གྱིས་གསལ། །ཞེས་པས། ལུ་གུ་རྒྱུད་དབང་པོའི་མངོན་སུམ་དུ་གསལ་བའོ། །འདིར་ཚེའི་དུས་བྱས་ན་རང་བཞིན་སྤྲུལ་སྐུའི་
ཞིང་ཁམས་སུ་དབུགས་འབྱིན་ནས་ལོ་ལྔ་བརྒྱ་ནས་བར་དོ་མེད་པར་འཚང་རྒྱའོ། །དེ་ལྟར་གནད་བསྣུན་པའི་ཡོན་ཏན་ནི། འདས་རྗེས་ལས། སྒོ་ཡུལ་རླུང་

༄༅། །གི་གནད་བསྣུན་པས། །ལུས་ལ་ཡེ་ཤེས་མངོན་དུ་སྣང་། །ཞེས་སོ། །མ་བསྣུན་པའི་སྐྱོན་ནི། ཀློང་གསལ་ལས། གནད་གསུམ་
བསྣུན་པར་མ་བྱས་ན། །རིག་པའི་དོན་ལ་རེག་མི་འགྱུར། །ཞེས་སོ། །དེ་ལ་དགོས་པ་གཉིས་ཏེ། གནས་སྐབས་སུ་རིག་པའི་ཡེ་ཤེས་དབང་པོའི་མངོན་སུམ་དུ་
གསལ་བས། མ་རིག་པ་དང་བྲལ་ཏེ། ཚེའི་དུས་བྱས་ཀྱང་བདེན་པ་མཐོང་བའི་གནད་ཀྱི་རང་བཞིན་སྤྲུལ་སྐུའི་ཞིང་ཁམས་སུ་གྲོལ་ལ། མཐར་ཐུག་མངོན་གསུམ་གྱི་དོན་
ཉམས་སུ་བླང་པས་སྣང་བ་བཞི་མཐར་ཕྱིན་ནས་ལྷག་མེད་འགྲུབ་པའི་དགོས་པ་ཡོད་དོ། །དེ་ལྟར་མངོན་སུམ་རང་ཐོག་ཏུ་མ་ཕེབ་ན། གོང་གི་ཡོན་ཏན་དེ་དག་ལས་ལྟོག་པའི་
སྐྱོན་ཡོད་དོ། །གཉིས་པ་དངོས་གཞི་དེ་ཉིད་ངོ་སྤྲད་པའི་ཚུལ་ནི། ཀློང་གསལ་ལས། ངོ་སྤྲད་བླ་མས་རྒྱས་པར་གདབ། །ཅེས་པས། འདི་ལ་གསུམ་སྟེ། སྐུ་གསུམ་
དུ་ངོ་སྤྲད་པ། དཀོན་མཆོག་གསུམ་དུ་ངོ་སྤྲད་པ། ལྔ་ཚན་བདུན་དུ་ངོ་སྤྲད་པའོ། །དང་པོ་ནི། ཐལ་འགྱུར་ལས། གཞན་ཡང་ཁམས་གསུམ་སེམས་ཅན་ཀུན། །

ལུས་ངག་ཡིད་ལས་མ་འདས་པས། །སྐུ་གསུམ་གཞན་ནས་བཙལ་མི་དགོས། །ཞེས་པ་སྟེ། ཐོག་མར་ཡེ་ཤེས་ལྔ་ཡི་རང་མདངས་ལས་གྲུབ་པས། རང་གི་ལུས་
ངག་ཡིད་གསུམ་ཆོས་སྐུ་ལོངས་སྐུ་སྤྲུལ་སྐུ་གསུམ་དུ་ལྷུན་གྱིས་གྲུབ་པས། ད་ཕྱིན་ཆད་ལུས་སྐུ་གསུམ་གྱི་བཞུགས་སྟངས་གསུམ་དང་། ངག་བརྗོད་དུ་མེད་པ་ཆོས་
སྐུའི་ངང་དང་། སེམས་སྐྱེ་མེད་བསམ་ཡུལ་ལས་འདས་པའི་དོན་ལ་མི་འདའ་བར་བྱའོ། །གཉིས་པ་ནི། ཀློང་དྲུག་པ་ལས། སངས་རྒྱས་ཆོས་དང་དགེ་འདུན་ནི། །
ཡེ་རྫོགས་རང་གི་ལུས་ལ་གནས། །ཞེས་པས། སེམས་ཉིད་སྤྲོས་པ་དང་བྲལ་བ་མ་འཁྲུལ་བ་གཞིའི་སངས་རྒྱས། བརྗོད་ཚིག་ཡི་གེ་དང་བྲལ་བ་གཉིས་མེད་དོན་དམ་
གྱི་དམ་ཆོས། རང་ལུས་གཡོ་འགུལ་དང་བྲལ་བ་སྐྱེ་མེད་སྙིང་པོའི་དགེ་འདུན་ཏེ། ཡེ་ནས་ལྷུན་གྲུབ་ཏུ་གནས་སོ། །ཞེས་གསུངས་སོ། །གསུམ་པ་ནི། ཀློང་
གསལ་ལས། སེམས་ཅན་ཀུན་རིག་དྲི་མ་མེད། །ཕུང་པོ་འབྱུང་བ་ཡབ་ཡུམ་ལྔ། །རྩ་ཁམས་སྐྱེ་མཆེད་སེམས་དཔའི་ཚོགས། །སྲིད་གསུམ་དཀྱིལ་འཁོར་རང་

༄༅། །ལུས་རྫོགས། །ཞེས་པས། སྔར་བསྟན་པའི་གཞི་གནས་ཀྱི་ཡེ་ཤེས་ཞི་ཁྲོའི་རང་གདང་དང་བཅས་པ་ངོ་སྤྲད་ལ། ཁྱད་པར་དུ། དེ་ཉིད་
ལས༑ རང་བྱུང་རིག་པའི་རང་རྩལ་ལས། །སྐུ་ལྔ་དང་ནི་ཡེ་ཤེས་ལྔ། །རིགས་ལྔ་འོད་ལྔ་རླུང་ནི་ལྔ། །ཤེས་རབ་ལྔ་ལ་སོགས་པར་གནས། །ཞེས་པས། དང་
པོ་སྐུ་ལྔ་ནི། ཀློང་གསལ་ལས། རང་རིག་རིག་རྩལ་སྐུ་ལྔར་ཤར། །རྣམ་སྣང་མི་བསྐྱོད་རིན་ཆེན་འབྱུང་། །སྣང་མཐའ་དོན་ཡོད་གྲུབ་པ་ཤར། །ཞེས་པས། ཙིཏྟ་
རིན་པོ་ཆེའི་སྦུབས་ནས་ཐིག་ལེ་ཡེ་ཤེས་ས་བོན་གྱི་ཆ་ཙམ་ལས། ངོ་བོ་ཀ་དག་དྲི་མེད་དེའི་རང་མདངས་སྐུ་དང་ཡེ་ཤེས་དབྱེར་མེད་བུམ་ནང་གི་མར་མེ་ལྟར་གསལ་བའི་ཆ། འོད་
མདངས་ནམ་མཁའི་མཐོངས་སུ་འོད་དང་ཐིག་ལེ་ལུ་གུ་རྒྱུད་གསལ་ལ་ཕྲ་བ་སྣང་བ་འདི་ལ་སྐུ་ལྔ་མཚོན་ན། དེ་ལྟར་གནད་ཀྱི་མཐོང་བའི་རིག་པ་རྡོ་རྗེ་ལུ་གུ་རྒྱུད་སྐུ་དང་ཡེ་
ཤེས་ཀྱི་རང་མདངས་འོད་ཐིག་ལེར་སྣང་བ་འདི། རང་ངོ་འོད་གསལ་དུ་སྣང་བས་རྣམ་སྣང་གི་སྐུ། འོད་གསལ་འགྱུར་བ་མེད་པ་མི་བསྐྱོད་རྡོ་རྗེའི་སྐུ། དེ་ཉིད་འཕེལ་དང་

དང་བཅས་པས་རིན་ཆེན་འབྱུང་ལྡན་གྱི་སྐུ། སྣང་བ་ཚད་མེད་པས་སྣང་བ་མཐའ་ཡས་ཀྱི་སྐུ། འོད་གསལ་ལྷུན་གྲུབ་ཏུ་ཤར་བས་དོན་ཡོད་གྲུབ་པའི་སྐུ་སྟེ་ལྔ། དེར་
སྣང་གཟུང་འཛིན་དང་བྲལ་བ་སྟོང་གསལ་དུ་སྒོམ་པ་ལམ། རིགས་ལྔ་སོ་སོའི་སྐུ་གསལ་དུས་འབྲས་བུའོ། །གཉིས་པ་ཡེ་ཤེས་ལྔར་ངོ་སྤྲད་པ་ནི། ཐལ་འགྱུར་
ལས༑ མེ་ལོང་མཉམ་ཉིད་སོ་སོར་རྟོགས། །བྱ་གྲུབ་ཆོས་དབྱིངས་ཡེ་ཤེས་སོ། །ཞེས་པས། འོད་གསལ་དེ་ཉིད་དྲི་མ་མེད་ཅིང་སྐུའི་འཆར་གཞི་བྱེད་པས་མེ་ལོང་
ཡེ་ཤེས། དེ་ཉིད་དབྱེར་མེད་པས་མཉམ་ཉིད་ཡེ་ཤེས། དེ་ལ་བློའི་བྱེ་བྲག་སོ་སོར་འཆར་བས་སོར་རྟོགས་ཡེ་ཤེས། དེ་ཉིད་མ་བཙལ་ལྷུན་གྱིས་གྲུབ་པས་བྱ་གྲུབ་ཡེ་
ཤེས༑ དེ་རྣམས་ཡེ་སྟོང་རྩ་བ་དང་བྲལ་བས་ཆོས་དབྱིངས་ཡེ་ཤེས་ཏེ་ལྔའོ། །དེ་ལ་གསལ་སིང་ངེར་སྒོམ་པ་ལས། དེ་མཐར་ཕྱིན་ནས་སྣང་སྲིད་འོད་དུ་ཤར་བས་
འབྲས་བུའོ། །གསུམ་པ་རིགས་ལྔར་ངོ་སྤྲད་པ་ནི། རང་ཤར་ལས། དེ་བཞིན་གཤེགས་པའི་རིགས་དང་ནི། །རྡོ་རྗེའི་རིགས་དང་རིན་ཆེན་རིགས། །པདྨའི་རིགས་

༄༅། །དང་ལས་ཀྱིས་རིགས། །ཞེས་པས། འོད་གསལ་གྱི་སྣང་བ་དེ་བཞིན་གཤེགས་པ་ཐམས་ཅད་ཀྱི་གཤེགས་ཤུལ་ཡིན་པས་དེ་བཞིན་གཤེགས་པའི་
རིགས༑ དེ་ཉིད་འོད་གསལ་ལ་འཕོ་འགྱུར་མེད་པ་རྡོ་རྗེའི་རིགས། ཡོན་ཏན་འབྱུང་བས་རིན་ཆེན་རིགས། སྐྱོན་གྱིས་མ་གོས་པས་པདྨའི་རིགས། དེ་ཉིད་གོམས་ནས་
ལྷག་མེད་གྲུབ་པས་ལས་ཀྱིས་རིགས་ཏེ་ལྔ། དེའི་ངང་ལ་ཡེར་རེ། ཝལ་ལེ། སེང་ངེ་སྒོམ་པ་ལམ། མཐར་ཕྱིན་པ་ཕྱིར་མི་ལྡོག་པ་འབྲས་བུའོ། །བཞི་པ་འོད་
ལྔར་ངོ་སྤྲད་པ་ནི། ཀློང་གསལ་ལས། རིག་པའི་ཡོན་ཏན་འོད་ལྔར་གསལ། །ཞེས་པས། འོད་གསལ་དེ་ཉིད་དྲི་མ་མེད་པས། དཀར་པོ། ཡོན་ཏན་རྫོགས་
པས་སེར་པོ། །མ་བརྩལ་སྣང་བས་དམར་པོ། །བྱ་རྩལ་རྫོགས་པས་ལྗང་གུ། མི་འགྱུར་བརྟན་པས་མཐིང་ག་སྟེ་ལྔའོ། །དེ་ཉིད་སྒོམ་པ་ལམ། མཐར་ཕྱིན་
པ་འབྲས་བུའོ། །ལྔ་པ་རླུང་ལྔ་ལ་ངོ་སྤྲད་པ་ནི། རང་ཤར་ལས། རིག་པ་རླུང་ལྔའི་རང་བཞིན་དུ། །སེམས་ཅན་ཀུན་ལ་གནས་པའོ། །ཞེས་པས། འོད་གསལ་གྱི་

སྣང་བ་དེ་ཉིད་ཡེ་ཤེས་ཀྱི་དྲོད་དང་མ་བྲལ་བས་མེ་དང་མཉམ་པའི་རླུང་། འཁོར་འདས་ཀྱི་སྲོག་ཡིན་པས་སྲོག་འཛིན་པའི་རླུང་། དེ་ཉིད་གོམ་པས་འཁོར་འདས་སོ་སོར་
འབྱེད་པས་དངས་སྙིགས་འབྱེད་པའི་རླུང་། དག་དང་མ་དག་ཀུན་ལ་འོད་ལྔ་དང་ཡེ་ཤེས་ཀྱི་ཁྱབ་པས་ཁྱབ་བྱེད་ཀྱི་རླུང་། འཁོར་བའི་སྲོག་གཅོད་ནས་མྱ་ངན་འདས་པའི་
སར་བསྐྱལ་བས། སྙིང་རྗེ་མེད་པ་བསྐལ་པ་ལས་ཀྱི་རླུང་སྟེ་ལྔའོ། །དེ་ཉིད་གོམས་པས་ལམ། མཐར་ཕྱིན་པས་འབྲས་བུའོ། །འོད་གསལ་འདི་རྟོགས་ན་མྱ་
ངན་ལས་འདས། མ་རྟོགས་ན་འཁོར་བའི་སྲོག་འཛིན། དེ་ཉིད་ལེགས་པར་གོམ་པས་འཁོར་བ་དངས་སྙིགས་འབྱེད། དག་མ་དག་ཐམས་ཅད་འོད་ལྔར་ཁྱབ་
སོ༑ །དྲུག་པ་ཤེས་རབ་ལྔར་ངོ་སྤྲད་པ་ནི། རང་ཤར་ལས། དེ་ཡང་རིག་པའི་ངོ་བོ་ལ། །ཤེས་རབ་རྣམ་པ་ལྔ་དང་ལྡན། །ཞེས་པས། འོད་གསལ་འདི་
རྟོགས་མ་རྟོགས་ལས་འཁོར་འདས་གཉིས་སུ་འབྱེད་པས་འབྱེད་པའི་ཤེས་རབ། ཡེ་ཤེས་སུ་སྡུད་པས་སྡུད་པའི་ཤེས་རབ། ཀུན་ལ་ཁྱབ་པས་ཁྱབ་བྱེད་ཀྱི་ཤེས་རབ། 

༄༅། །གསལ་ཆ་འགྲོ་འོང་དང་བཅས་པས་བསྐྱེད་བྱེད་ཀྱི་ཤེས་རབ། དེ་ཉིད་ཀྱི་འཁོར་བ་ལས་སྒྲོལ་ཏེ་སྒྲོལ་བའི་ཤེས་རབ་སྟེ་ལྔའོ། །དེ་ཉིད་གོམས་པ་
ལམ༑ ལམ་མཐར་ཕྱིན་པ་འབྲས་བུའོ། །བདུན་པ་མཁའ་འགྲོ་ལྔར་ངོ་སྤྲད་པ་ནི། ཀློང་གསལ་ལས། སྟོང་གསལ་རིག་པའི་ཡེ་ཤེས་ནི། །མཁའ་འགྲོོ་རྣམ་པ་ལྔར་
གནས་སོ། །ཞེས་སོ། །འོད་གསལ་མཐིང་ག་སངས་རྒྱས་མཁའ་འགྲོ། དཀར་པོ་རྡོ་རྗེ་མཁའ་འགྲོ། སེར་པོ་རིན་ཆེན་མཁའ་འགྲོ། དམར་པོ་པདྨ་མཁའ་འགྲོ། ལྗང་
གུ་ལས་ཀྱི་མཁའ་འགྲོ་སྟེ་ལྔའོ། །དེ་ཉིད་གོམ་པ་ལམ། མཐར་ཕྱིན་པ་འབྲས་བུའོ། མདོར་ན། དབྱིངས་སྟོང་གསལ་འདུས་མ་བྱས་པ་ཤེས་རབ་ཡིན་ལ། ཀ་
དག་རྣམ་པར་དག་པ་རིག་པའི་རང་བཞིན་འོད་གསལ་ཆེན་པོ་ཐབས་ཏེ། ལྷུན་གྲུབ་ཀྱི་ངོ་བོ་སྣང་སྟོང་འདུ་འབྲལ་མེད་པ་ཡིན་ཏེ། ནོར་བུ་ཕྲ་བཀོད་ལས། དབྱིངས་ཀྱི་
རང་བཞིན་ཤེས་རབ་སྐུ། །རིག་པའི་རང་བཞིན་ཐབས་ཀྱི་སྐུ། །འདུ་འབྲལ་མེད་པའི་ཚུལ་དུ་གནས། །ཞེས་སོ། །དེ་ལྟར་སྣང་བ་དེ་ཡང་ཀུན་རྫོབ་འདུས་བྱས་འཇིག་

པའི་ཆོས་སུ་མེད་དེ། ཐལ་འགྱུར་ལས། རིག་པའི་ངོ་བོ་ལུ་གུ་རྒྱུད། །འདས་དང་མ་འོངས་ད་ལྟ་ལས། །སུས་ཀྱང་བྱས་པ་མ་ཡིན་པས། །དེས་ན་འདུས་མ་བྱས་པ་
ཉིད༑ །ལུ་གུ་རྒྱུད་ཀྱི་རང་བཞིན་ནི། །རྣམ་པར་རྟོག་པ་ཀུ་དག་པས། །མ་འཁྲུལ་གཞི་ཡི་སངས་རྒྱས་སོ། །མངོན་སུམ་བརྟེན་པའི་སྐལ་ལྡན་ལ། །ཁམས་
གསུམ་འཁོར་བའི་མིང་མེད་པས། །སྲིད་གསུམ་གདར་ཤ་ཆོད་པའོ། །ཞེས་སོ། །དེ་ལྟར་སྣང་བའི་འོད་གསལ་དེ་དག་ཀྱང་། འཇིག་རྟེན་གྱི་མིག་འཕྲུལ་སྣང་བ་ལྟ་
བུ་མ་ཡིན་ཏེ། སྒྲོན་མ་སྣང་བྱེད་ལས། དེ་ལྟར་སྣ་ཚོགས་ཤར་བ་དེ། །བྱས་ཤིང་གོམས་པས་བྱ་བ་མིན། །ཡེ་ཉིད་ནས་ནི་གཞི་གནས་པའོ། །དེ་ལྟར་གདིང་
ཚུད་རྣལ་འབྱོར་དེ། །ཤར་བས་དགའ་བའི་སེམས་མེད་དེ། །འདུག་ཚུལ་དེ་ལྟར་ཡེ་ནས་ཡིན། །རིག་དང་སྒྲོན་མའི་སྣང་བ་ལས། །ས་ཆུ་མེ་རླུང་འབྱུང་བའི་
དགྲས༑ །དེ་ཉིད་བཤིག་པར་ནུས་པ་མིན། །ལུང་དུ་མ་བསྟན་གང་ཟག་གི། །གསལ་བའི་མེ་ལོང་སྟོང་དག་གམ། །མིག་སྟོང་དག་གིས་བལྟས་གྱུར་ཀྱང་། །དེ་

༄༅། །ཉིད་མཐོང་བ་མ་ཡིན་ནོ། །གྲུབ་པའི་མཐའ་དང་ལྟ་སྒོམ་གྱི། །དེ་ཉིད་དཔྱད་ཀྱང་རྙེད་པ་མིན། །ཕྱ་དང་དབང་ཕྱུག་གིས་མ་བྱས། །འཇིག་
རྟེན་ལྟར་སྣང་འཁྲུལ་པ་མིན། །འདོད་ཆགས་ཞེ་སྡང་གཏི་མུག་གིས། །དེ་ཉིད་ནས་ནི་སྒྲིབས་པ་མིན། །རང་སྣང་རང་ལ་ཤར་བ་དང་། །ཤེས་རབ་ཀྱིས་ནི་དཔྱད་དུ་
མེད༑ །རྒྱུད་ལུང་མན་ངག་རྣམས་ཀྱི་ནི། །དེ་ཉིད་བརྟགས་ཀྱང་མཐོང་བ་མིན། །དམྱལ་བ་བྱོལ་སོང་ཡི་དྭགས་དང་། །རིགས་དྲུག་སྣང་བ་དེ་རང་ཉིད། །ཆེད་དུ་
བསྒྲུབས་པ་མ་ཡིན་ཏེ། །ཡེ་ནས་དེ་ལྟར་ཤར་ནས་ཡོད། །སྐྱེས་བུའི་རྩོལ་བས་བྱུང་བ་མེད། །དཀྱིལ་འཁོར་དེ་ཡིན་ལྷ་དེ་རང་། །སྔགས་དང་ཕྱག་རྒྱ་མཆོད་པ་དེ། །
བསྐྱེད་དང་རྫོགས་པའི་རིམ་པ་དེ། །སངས་རྒྱས་སེམས་ཅན་འཁོར་འདས་ཡིན། །དབང་དང་སྡོམ་པ་དམ་ཚིག་ཡིན། །རང་རིག་ལྷ་དང་བླ་མའང་ཡིན། །ཞེས་པས། ཡེ་
ནས་མ་བྱས་ཤིང་རང་ཤར་ཆེན་པོ། སྐུ་གསུམ་འདུ་འབྲལ་མེད་པའི་འོད་གསལ་གྱི་དཀྱིལ་འཁོར་ཞལ་མཐོང་བ་ཡིན་པས། སྒོམ་པ་ལ་བརྩོན་པར་མཛོད་ཅིག །ཅེས་

བརྗོད་དོ། །གསུམ་པ་དེ་ཉིད་རྣལ་འབྱོར་བཞིས་ཉམས་སུ་ལེན་པ་ནི། དེ་ཉིད་ལས། རོ་བོ་ཅོག་བཞག་ལྟ་བའི་ཚད། །རྒྱ་མཚོ་ཅོག་བཞག་སྒོམ་པའི་ཚད། །སྣང་
བ་ཅོག་བཞག་སྤྱོད་པའི་ཚད། །རིག་པ་ཅོག་བཞག་འབྲས་བུའི་ཚོད། །ཚད་བཞི་ལྡན་པའི་རྣལ་འབྱོར་དེས། །ངེས་པའི་དོན་དུ་བློ་འདྲེས་པའོ། །ཞེས་པས། ལྟ་
སྒོམ་སྤྱོད་པ་འབྲས་བུ་བཞི་ལས། དང་པོ་ལྟ་བ་ལ་དྲུག་སྟེ། ངོ་བོ། རྟོག་ཚུལ། ངེས་ཚིག །དབྱེ་བ། ཉམས་སུ་བླང་ཚུལ། མཚན་ཉིད་དོ། །དང་པོ་ངོ་བོ་
ནི༑ ངོ་བོ་རང་བཞིན་ཐུགས་རྗེ་གསུམ་སྟེ། དེའང་ངོ་བོ་ནི། ལྟ་སྟངས་ལ་གནས་དུས་སྟོང་ཉིད་སྤྲོས་པ་དང་བྲལ་བའོ། །རང་བཞིན་ནི། སྟོང་པའི་རང་མདངས་
མ་འགགས་པར་འོད་དུ་གསལ་བའོ། །ཐུགས་རྗེ་ནི། གང་ཤར་གྱི་རྟོག་པ་རང་སར་གྲོལ་བ་སྟེ། ཐལ་འགྱུར་ལས། ལྟ་བའི་ངོ་བོ་མཐོང་བ་ལ། །ཡིད་དཔྱོད་ཚིག་
གི་འགྱུས་པ་མེད། །ཅེས་སོ། །གཉིས་པ་རྟོགས་ཚུལ་ནི། ཕྱི་ནང་གསང་བ་གསུམ་ལས། ཕྱི་ཚོགས་དྲུག་གི་བསྡུས་པའི་ཡུལ་སྣང་ཕྲ་རག་ལ་བལྟས་པས། 

༄༅། །སྣང་ལ་རང་བཞིན་མེད་པ་རྒྱ་མཚོ་ནང་གི་གཟའ་སྐར་ཤར་བ་ལྟར་མཐོང་ཞིག་རྟོགས། ནང་ཆོས་ཉིད་སྟོང་པའི་ངོ་བོ་ལ་བལྟས་པས། ཐམས་
ཅད་རང་བཞིན་མེད་པ་ནམ་མཁའ་དངས་པའི་དཀྱིལ་ལྟར་མཐོང་ཞིང་རྟོགས། གསང་བ་རིག་པ་ལ་བལྟས་པས། ཡིད་དཔྱོད་ཚིག་ཕྱིར་མ་ལུས་པ་དབང་པོའི་མངོན་སུམ་དུ་
མཐོང་ཞིང་རྟོགས་པ་སྟེ། ཀློང་གསལ་ལས། ཕྱི་ནང་གསང་བ་ཐམས་ཅད་ཀྱང་། །ངོ་བོ་ཉིད་ནི་མཐོང་ཞིང་རྟོགས། །ཅེས་སོ། །གསུམ་པ་ངེས་ཚིག་ནི། འཁོར་
འདས་ཀྱི་ཆོས་ཐམས་ཅད་མངོན་སུམ་དུ་མཐོང་བས་ལྟ་བ་ཞེས་བྱ་སྟེ། ཐལ་འགྱུར་ལས། ཆོས་ཉིད་དབང་པོའི་མངོན་མཐོང་བས། །ལྟ་བ་ཞེས་ནི་དེ་ལ་བྱ། །ཞེས་
དང་༑ སྒྲོན་མ་སྣང་བྱེད་ལས། ཡུལ་ལ་སྣང་བྱེད་དེ་ཉིད་ཤར། །དེ་ཕྱིར་ལྟ་བ་དམིགས་དང་བྲལ། །ཞེས་སོ། །བཞི་པ་དབྱེ་བ་ནི། ཆོས་ཅན་སྤྱིའི་ལྟ་བ་དང་། 
ཆོས་ཉིད་རང་གི་ལྟ་བ་གཉིས་ཏེ། དེ་ཉིད་ལས། ཆོས་ཅན་ལྟ་དང་ཆོས་ཉིད་ལྟ། །ཨ་ནུ་མན་ཆད་རང་འདོད་པས། །ཆོས་ཅན་ཉིད་ལ་ལྟ་ལྟ་ནས། །ཆོས་ཉིད་དོན་ལ་

གཏུག་རེག་མེད། །ཨ་ཏིའི་རྣམ་པ་ཁ་ཅིག་གི། །འདི་ཉིད་ཕྱོགས་ཙམ་མཐོང་བ་མེད། །རྫོགས་པ་ཆེན་པོ་ཐིག་ལེའི་སྐོར། །ཕྱི་དང་ནང་དང་གསང་བས་ཀྱང་། །འདི་
ཉིད་དོན་ལ་རེག་པ་མེད། །དེ་ཕྱིར་གསང་ཆེན་མན་ངག་འདི། །ལྟ་ཉིད་ཤིན་ཏུ་གསང་བའོ། །བྱས་པ་མེད་པའི་ལྟ་བ་ལ། །ལྟ་བྱེད་མེད་པའི་མིག་གིས་བལྟའ། །
ཞེས་པས། ཕྱིའི་ལྟ་བ་ཐེག་པ་རིམ་དགུའི་གྲུབ་མཐའ་མི་འདྲ་བ་རྣམས་ཏེ། ཀློང་གསལ་ལས། རིམ་དགུ་སོ་སོའི་འདོད་པ་ལས། །ཡིད་དཔྱོད་འཛིན་པ་ཉིད་དུ་འདོད། །
ཅེས་སོ། །རང་གི་ལྟ་བ་ནི་གོང་དུ་ཕྱི་ནང་གསང་གསུམ་དུ་བསྟན་པ་དེའོ། །ལྔ་པ་ཉམས་སུ་བླང་ཚུལ་ནི། ཕྱི་ཡུལ་གྱི་སྣང་བ་ལ་བལྟས་པས། ཐམས་ཅད་སྒྱུ་
མར་མཐོང་ནས་འཁྲུལ་པ་མ་སྤངས་རང་སར་དག་ནས་ཉོན་མོངས་པ་རང་སར་གྲོལ་བའོ། །ནང་འགྱུ་བྱེད་དྲན་པའི་སེམས་ལ་ཁྲེགས་ཆོད་ལྟས་བལྟས་པས། རྟོག་པ་
སྣ་ཚོགས་བར་སྣང་གི་ན་བུན་ལྟར་རང་ཡལ་དུ་སོང་བའོ། །དེ་སྐད་དུའང་། ཉི་ཟླ་ཁ་སྦྱོར་ལས། དམིགས་པ་སྣང་བའི་རྣམས་ལ། །རང་བཞིན་མེད་པར་གང་

༄༅། །གོམ་པར། །འདི་ལ་སྣང་སྟོང་གཉིས་སུ་མེད། །ཚོགས་དྲུག་མ་འགག་རང་སར་ཤར། །ཞེས་པ་དང་། ཀློང་གསལ་ལས། འགྱུ་བྱེད་
ཉིད་ལ་ཚུར་བལྟས་པས། །མ་སྤངས་རང་གྲོལ་སེར་བུ་འདྲ། །ཞེས་སོ། །གསང་བ་འོད་གསལ་ལ་བལྟས་པས། ཆོས་ཅན་དང་ཆོས་ཉིད་སྐྱེ་མེད་བློ་འདས་ཀྱི་ངང་དུ་
འཇོག་པའི་འཛིན་པ་ཙམ་ཡང་མེད་དེ། ཡི་གེ་མེད་པ་ལས། ལྟ་བ་མེད་པས་དེ་ལ་བལྟ་རུ་མེད། །ལྟ་བ་བྱར་མེད་ངང་དུ་ཤེས་པར་བྱ། །དེ་ལྟར་གཉིས་མེད་ལྟ་བའི་དོན་
རྟོགས་ན། །ལྟ་བའི་དོན་ལ་ལྟ་བྱ་ངང་གིས་མེད། །དེ་ཡོད་མ་ཡིན་མེད་པ་མ་ཡིན་པས། །འོད་གསལ་དེ་ཡི་ངང་དུ་གནས་པར་བྱ། །ཞེས་དང་། རང་ཤར་ལས། 
གནས་ནི་ཙིཏྟའི་དཀྱིལ་ན་གནས། །ལས་ནི་བྲེ་གུ་ཏ་ནས་བྱུང་། །ཡུལ་ནི་ནམ་མཁའ་སྟོང་པའོ། །རྟོག་མེད་གསལ་བའི་ངོ་བོ་ལ། །འཛིན་པའི་རྣམ་རྟོག་ངང་གིས་མེད། །
འཛིན་མེད་རང་གསལ་དེ་བཞིན་ནོ། །ཞེས་པ་དང་། སེང་གེ་རྩལ་རྫོགས་ལས། སངས་རྒྱས་ཀུན་གྱི་ལྟ་ཕུག་ནི། །དབྱིངས་རིག་གཉིས་ལས་མ་འདས་སོ། །ཞེས་

སོ༑ །དྲུག་པ་ལྟ་བའི་མཚན་ཉིད་ནི། བྱ་བྲལ་ཡོངས་རྫོགས་ཀྱི་ལྟ་བ་ཞེས་བྱ་སྟེ། བརྩོན་འགྲུས་རབ་ཚེ་འདིར་ལྷག་མེད་དུ་སངས་རྒྱས་པའོ། འབྲིང་བར་དོ། ཐ་
མ་སྤྲུལ་སྐུའི་ཞིང་དུ་སངས་རྒྱས་ཏེ། ཉི་ཟླ་ཁ་སྦྱོར་ལས། རབ་ལ་སྐྱེ་གཉིས་མི་དགོས་ཏེ། །འབྲིང་རྣམས་སྐྱེ་གཉིས་མཚམས་སུའོ། །ཐ་མ་རྣམས་ནི་དབུགས་
ཕྱུང་སྟེ། །སྤྲུལ་པ་པོས་ནི་རང་རྒྱུད་གྲོལ། །ཞེས་སོ། །ཐེག་པ་གཞན་དག་གི་འདིའི་དོན་མི་མཐོང་ལ། འདིའི་རྣལ་འབྱོར་པས་ཐམས་ཅད་མཐོང་ཞིང་གྲོལ་ཏེ། 
སྒྲོན་མ་སྣང་བྱེད་ལས། དཔེར་ན་རི་རྒྱལ་རྩེར་ཕྱིན་ན། །དམར་བའི་ལུང་ཕྲན་མཐོང་བ་བཞིན། །འོག་མའི་རྒྱུད་དོན་ཇི་བཞིན་མཐོང་། །འོག་མས་གོང་མ་མཐོང་
བ་མེད། །ཅེས་སོ། །གཉིས་པ་སྒོམ་པ་རྣལ་འབྱོར་དུ་མེད་པ་ལའང་དྲུག་ལས། ངོ་བོ། །དེས་ཚིག །མཚན་ཉིད། དབྱེ་བ། སྒོམ་ཚུལ། ཉམས་སུ་
ལེན་ཚུལ་ལོ། །དང་པོ་ངོ་བོ་ནི། ལྟ་བའི་དོན་དེ་བཞིན་ཉིད་ཆེན་པོ་ལ་རྒྱུན་དུ་གནས་པ་སྟེ། དེ་ཉིད་ལས། རྒྱུན་དུ་གནས་པས་ཤར་བའོ། །དེ་ཕྱིར་སྒོམ་པ་

༄༅། །སྙིང་དང་འབྲེལ། །ཞེས་སོ། །དེ་ཡང་མཉམ་བཞག་ཏུ་གསལ་སྟོང་འཛིན་པ་མེད་པའི་དོན་ལ་སྒོམ་ཞིང་། རྗེས་ཐོབ་ཏུ་རྨི་ལམ་སྒྱུ་མ་ལྟ་བུར་
ཤེས་པར་བྱའོ། །གཉིས་པ་ངེས་ཚིག་ནི། བསམ་གཏན་ལ་བློ་གནས་པ་སྟེ། ཀློང་གསལ་ལས། ངེས་ཚིག་སྒོམ་ལ་གནས་པའོ། །ཞེས་སོ། །གསུམ་པ་
མཚན་ཉིད་ནི། ལྟ་བའི་དོན་ལ་རྩེ་གཅིག་ཏུ་མཉམ་པར་འཇོགས་པ་སྟེ། སྔ་མ་ལས། ལྟ་བ་དེ་ཉིད་དོན་ལ་སྒོམ་ཞེས་བྱ། །ཞེས་སོ། །བཞི་པ་དབྱེ་བ་ནི། ཐབས་
ཤེས་ཟུང་འཇུག་གསུམ་ལས། འདིར་ཟུང་འཇུག་ཏེ། ཀློང་གསལ་ལས། ཟུང་འཇུག་སྒོམ་པ་མཆོག་ཏུ་ཟབ། །ཅེས་སོ། །ལྔ་པ་སྒོམ་ཚུལ་ནི། དེ་ཉིད་ལས། ལེ་
ལོ་སྙོམས་ལས་རབ་སྤངས་ཏེ། །རྒྱུན་དུ་སྒོམ་ལ་གནས་པར་བྱ། །ཞེས་སོ། །དྲུག་པ་ཉམས་སུ་ལེན་ཚུལ་ལ་གཉིས་ཏེ། སྤྲོ་བ་ཅན་དང་སྤྲོས་མེད་དོ། །དང་པོ་
སྤྲོས་པ་ཅན་ལ་ཐུན་བཞིའི་རྣལ་འབྱོར་ཏེ། སྔ་དྲོ། ཕྱི་དྲོ། སྲོད། ཐོ་རངས་སོ། །དེ་ཡང་ནམ་ལང་ཉི་མ་རྩེ་ཤར་གྱི་བར་ལ་ཁ་འདོན་དང་དཔེ་བལྟ་བ་ལ་སོགས་པ་

བྱའོ༑ །ཉི་མ་ཤར་ནས་གུང་གི་བར་ལ་ཐོད་རྒལ་སྒོམ་ཞིང་། དགུར་ལ་ཕྱག་དང་བསྐོར་བ་ལ་སོགས་བྱའོ། །ཕྱི་དྲོ་ཐོད་རྒལ་སྒོམ་ཞིང་། དགོངས་མོ་གཏོར་མ་དང་
ཆོས་སྤྱོད་ཀྱི་རིམ་པ་རྣམས་བྱའོ། །སྲོད་ཐུན་དང་པོ་ལ་འཆི་བ་མི་རྟག་པ་སྒོམ། བར་པ་ལ་བསྐྱེད་རིམ་དང་བཟླས་པ་བྱ། གུང་ལ་གཉིད་ལོག་གོ །ཐོ་རང་དང་པོ་བླ་
མ་ལ་གསོལ་བ་གདབ། བར་པ་ལ་ཁྲེགས་ཆོད་སྒོམ། ཐ་མ་ལ་བདེ་སྟོང་གི་གཏུམ་མོ་བསྒོམ། ཐུན་འོག་ཐམས་ཅད་ལ་སེམས་བསྐྱེད་དང་། དངོས་གཞི་མི་
དམིགས་པ་དང་། ཐུན་མཇུག་ཏུ་བསྔོ་བ་སྨོན་ལམ་བྱ་སྟེ། ཀློང་གསལ་ལས། དགེ་སྦྱོར་སྲད་དུ་འཇུག་པའི་ཕྱིར་ཐུན་བཞིའི་རྣལ་འབྱོར་ཉིད་ལ་བསླབ། ཅེས་སོ། གཉིས་
པ་སྤྲོད་པ་མེད་པའི་གང་ཟག་གིས། ཉིན་མཚན་དུ་ཁྲེགས་ཆོད་ཐོད་རྒལ་གཉིས་ལས་མི་འདའ་བར་བྱ་སྟེ། སྒྲོན་མ་སྣང་བྱེད་ལས། སྒོམ་པའི་མན་ངག་རིམ་ལྟ་བུ། །ཉིན་མཚན་ཁ་སྦྱོར་
རིམ་ཐེག་བཞིན། །ཞེས་པས། ཉིན་དུས་འདི་གསལ་གྱི་དོན་ལ་བསླབ་སྟེ། ཐོག་མར་སྤྲུལ་སྐུའི་གཟིགས་སྟོངས་ཀྱི་ཉི་མ་ཁྲ་གང་གི་སར་གཏད་ལ་མིག་མི་

༄༅། །འགུལ་བར། དབྱིངས་རྣམ་པར་དག་པའི་སྒྲོན་མ་འཇའ་ཚོན་སྣང་བའི་དབུས་སུ། ཐིག་ལེ་སྟོང་པའི་སྒྲོན་མ་ཕུབ་སྒོར་ལྟ་བུའི་ནང་དུ་རྡོ་རྗེ་
ལུ་གུ་རྒྱུད་འོང་བར་བྱས་ལ་དར་ཅིག་བལྟས་ནས། ལོངས་སྐུའི་གཟིགས་སྟངས་ཀྱི་ཟུར་ནས་ཉི་མ་དང་ཁད་ཀྱི་ཕྲལ་ལ་གཡས་སུ་གཏད་དེ་བལྟའོ། །དེ་ནས་ཆོས་སྐུའི་
གཟིགས་སྟངས་ཀྱི་སྟེང་དང་གཞན་གཉིས་པོ་ཐུར་དང་ཐད་སོ་གང་མོས་སུ་གཏད་དེ་བལྟས་པས། དབྱིངས་ཀྱི་སྣང་བ་ཁ་དོག་ལྔ་ལྡན་ཁྲུ་གང་ཙམ་དུ་མཐོང་ཞིང་། སྒྲོན་
མའི་སྣང་བ་ཐིག་ལེ་ཟླུམ་ཁྲིགས་སུ་མཐོང་ཞིང་། རིག་པའི་སྣང་བ་ལུ་གུ་རྒྱུད་ཕྲ་ལ་འགྱུ་བ་མཐོང་ངོ་། །དེ་ལྟར་བལྟས་ཀྱང་དབྱིངས་ཀྱི་ཐིག་ལེམ་མཐོང་ན། མིག་གཉིས་
མཉམ་པར་བལྟའ་བ་གནད་ཡིན་ནོ། །མཐོང་ནས་ཟུར་ལ་ཁྲིད་པར་བྱའོ། །དེ་ལྟར་བལྟ་ལུགས་གང་བྱེད་ཀྱང་སྟེང་དུ་སིང་གེ་ལྟ་བུར་གྱེན་ལ་བཟློག །ཐད་ཀར་རི་བོང་
ལྟར་ཧད་པོར་གཏད། ཟུར་ལ་མདའ་སྲོང་བ་ལྟར་དྲང་པོར་བལྟའོ། །དེ་ནས་ཅུང་ཟད་ཐུར་དུ་གླང་པོ་ལྟར་བལྟ་བར་བྱ་སྟེ། ཡང་སྔ་མ་ལས། སིང་གེ་གླང་དང་

རི་བོང་དང་། །མདའ་སྲང་ལྟ་བུ་ལྟ་སྟངས་བཞི། །ཉིན་དུས་རྣལ་འབྱོར་པ་ཡི་བལྟ། །ཞེས་སོ། །མཚན་མོ་སྲོད་ལ་དབང་པོ་གནས་སུ་བསྡུ་བ་ནི། ལྟེ་
བར་པདྨ་དམར་པོ་འདབ་མ་བཞིའི་སྟེང་དུ། ཨ་ཐུང་དམར་པོ་གསལ་བ། ཚ་བ་ལས་མེ་འབར་བས་དབུ་མ་ནས་ཡར་སོང་བས། སྤྱི་བོར་ཧཾ་ལས་ཕོག་པས་
ཐིག་ལེ་འཐིག་པས། མེའི་གསོས་བྱས་ཏེ་ལྟེ་བར་འབར་བ་ལས་དང་བག་ཆགས་བསྲེག །བདེ་བ་རྒྱས་ན་བདེ་སྟོང་གི་ངད་ལ་བཞག་གོ། །གོང་ལ་ཤེས་བྱ་བུམ་
པར་བསྡུ་བ་ནི། སྔ་མ་ལས། མཚན་དུས་ཤེས་བྱ་བུམ་པར་གཞུགས། །ཤེས་པ་ཉིད་ནི་སྙིང་ལ་བསྡུ། །སྒྲོན་མ་ཙིཏྟའི་དཀྱིལ་དུ་བརྟེན། །ཐིག་ལེ་རྩ་ཡི་
ནང་དུ་སྦ། །དེས་ནི་ཡེ་ཤེས་ནང་ན་གསལ། །ཞེས་པས། སྙིང་གི་ནང་དུ་ཡི་གེ་ཨ་དཀར་པོ་འཚེར་བ་ཞིག །ཚངས་པའི་བུ་གར་ཨ་དཀར་པོ་ཞིག །དེ་གཉིས་
ཀྱི་བར་ལ་ཨ་ཝ་དྷུ་ཏིའི་ནང་ན་ཨ་ཕྲ་མོ་ཕྲེང་བ་བརྒྱུས་པ་ལྟ་བུ་གཅིག་ཐིམ་གཉིས་ཐིམ་ལ་སྙིང་དཀར་འོད་གསལ་གྱི་ངང་ནས། འོད་ཟེར་རྩའི་ནང་ནས་རྒྱ་སྐར་གྱི་ཉི་

༄༅། །ཞུན་ལྟར་གསལ་བར་བསྒོམ་པ་ནི། གཉིད་འོད་གསལ་གྱི་སྦུབས་སུ་སྦ་བའོ། །ཐོ་རང་རིག་པ་སྟོང་གསལ་དུད་གཏོད་པ་ནི། ཐོ་རངས་ལང་
སྟེ་ཧ་ཞེས་དབུགས་རིང་བ་གསུམ་བུས། སེང་གེའི་འདུག་སྟངས་ཀྱི་སྤྱི་གཙུག་གི་ནམ་མཁར་གཞུ་གང་ཙམ་ན། སྙིང་ཁའི་ཨ་ལས་ཨ་དཀར་པོ་ཞིག་མཆོད་དེ་ལིང་ལིང་
འདུག་པ་ལ་སེམས་བཟུང་ལ་བསྒོམས་པས་གསལ་སྟོང་གཉིས་སུ་མེད་པའི་ཡེ་ཤེས་གདོད་མའི་ཀ་དག་གི་གནས་ལུགས་ཤེས་པར་འགྱུར་རོ། །དེའང་སྲོད་ལ་དྲང་སྲོང་། 
དགུང་ལ་གླང་པོ། །ཐོ་རངས་ཆོས་སྐུའི་འདུག་སྟངས་གསུམ་བྱའོ། །དེ་ནི་ཉིན་མཚན་ཁ་སྦྱོར་གྱི་སྒོམ་པ་ཞེས་བྱའོ། །དེ་ལྟར་སྟོང་གསལ་ཉིན་མཚན་དུ་སྒོམ་པ་ནི། 
སྒོམ་པ་ཀུན་གྱི་མཆོག་ཡིན་པ་ནི། ཀློང་གསལ་ལས། སྟོང་གསལ་ཡིད་གཉིས་སྒོམ་དང་བྲལ། །སྒོམ་པ་ཀུན་གྱི་མཆོག་ཡིན་ནོ། །ཞེས་སོ། །གསུམ་
པ་སྤྱོད་པ་ལ་རྣལ་འབྱོར་དུ་བྱེད་པ་ལའང་དྲུག་སྟེ། ངོ་བོ། ངེས་ཚིག །མཚན་ཉིད། སྤྱོད་ཚུལ། དབྱེ་བ། ཉམས་སུ་བླང་ཐབས་སོ། །དང་པོ་ངོ་བོ་ནི། སྔ་

མ་ལས། སྤྱོད་པའི་ངོ་བོ་རོ་སྙོམས་ཉིད། །རང་ཤར་རང་གྲོལ་ལམ་དུ་སྤྱད། །ཅེས་པས། བདེ་སྡུག་ཅི་ཤར་ཡང་རང་ཤར་རང་གྲོལ་དུ་ཤེས་པས་ལྟ་སྒོམས་ལ་བོག་
འདོན་པའོ། །གཉིས་པ་ངེས་ཚིག་ནི། རང་ཤར་ལས། རང་བྱུང་བཅོས་བསླད་མེད་ན་སྤྱོད་པ་ཡིན། །ཞེས་པས། སྣང་བ་གང་ཤར་ལ་མི་དགག་པར་སྤྱོད་
པས་ན་སྤྱོད་པའོ། །གསུམ་པ་མཚན་ཉིད་ནི། སྔ་མ་ལས། སྤྱོད་པ་བརྟུལ་ཞུག་དབང་བསྒྱུར་ཉིད། །ཅེས་པས། མི་ཕོད་པ་ལ་ཐོག་འགེལ་དུ་རྫི་བའོ། །
བཞི་པ་སྤྱོད་ཚུལ་ནི། ཆོས་སྤྱོད་ཐམས་ཅད་ཀྱི་མན་ངག་མངོན་པར་རྟོགས་པའི་རྒྱུད་ལས། ཡི་གེ་བྲི་མཆོད་སྦྱིན་པ་དང་། །ཉན་དང་ཀློགས་དང་འཛིན་པ་དང་། །
འཆད་དང་ཁ་ཏོན་བྱེད་པ་དང་། །དོན་སེམས་པ་དང་སྒོམ་པ་སྟེ། །སྤྱོད་པ་འདི་བཅུའི་བདག་ཉིད་ནི། །འདྲེན་པ་རྣམས་ཀྱི་གཤེགས་ཤུལ་ཡིན། །ཞེས་པ་ནི། 
ལས་དང་པོ་པའི་སྤྱོད་ཚུལ་ལོ། །བར་དུ་སྦྱངས་པ་རྣལ་འབྱོར་དུ་སྤྱོད་པ་ནི། ཉི་ཟླ་ཁ་སྦྱོར་ལས། འཁོར་འདས་རུ་ཤན་འབྱེད་པ་ལུས་ངག་གི་སྤྱོད་པ་དང་། །

༄༅། །ཞེས་པས། མི་མེད་པའི་རི་ལ་དེ་ལྟར་དུ་བྱེད་པའོ། །དེ་ནས་བརྟུལ་ཞུགས་རླུང་འཛིན་ནི། དེ་ཉིད་ལས། བརྟུལ་ཞུགས་ལམ་དུ་སློང་བར་
བྱེད་པ་གྲོགས་ཀྱི་སྤྱོད་པ་དང་། །ཞེས་པས། ངོ་འཕྲོད་པའི་གང་ཟག་གི་བོག་འདོན་པ་ལ། དུར་ཁྲོད་དམ། ལུང་སྟོང་དུ་སྨྱོན་པའམ། སྤྲང་པོ་ལྟར་འདུག་ཅིང་། 
གྲོགས་སུ་ཆགས་ལམ་པ་ཡིན་ན་ལས་ཀྱི་ཕྱག་རྒྱ་དང་འགྲོགས་ཤིང་། ཆགས་བྲལ་ཡིན་ན་ཉམས་མྱོང་གི་ཕྱག་རྒྱ་དང་འགྲོགས་པའོ། །ལྔ་པ་དབྱེ་བ་ནི། ཉི་ཟླ་ཁ་
སྦྱོར་ལས། བུང་བ་ལྟ་བུའི་སྤྱོད་པ་ཡིས། །ཆོས་རྣམས་ཀུན་གྱི་རོ་མྱོང་བྱ། །རི་དྭགས་ལྟ་བུའི་སྤྱོད་པ་ཡིས། །འཁྲུལ་པའི་ཡུལ་རྐྱེན་གྱུར་རྣམས་སྤངས། །ལྐུག་པ་
ལྟ་བུའི་སྤྱོད་པ་ཡིས། །འཁྲུལ་པའི་ངག་ནི་མ་ལུས་སྤང་། །ཐེ་བྱ་ལྟ་བུའི་སྤྱོད་པ་ཡིས། །གསང་བ་ཐབས་ཀྱི་ཐེ་ཚོམ་བཅད། །སྨྱོན་པ་ལྟ་བུའི་སྤྱོད་པ་ཡིས། །
གཅིག་ཏུ་གནས་པའི་ཡུལ་རྣམས་སྤངས། །སེང་གེ་ལྟ་བུའི་སྤྱོད་པ་ཡིས། །འཇིགས་པའི་སེམས་སྤངས་དུར་ཁྲོད་རྒྱུ། །ཁྱི་ཕག་ལྟ་བུའི་སྤྱོད་པ་ཡིས། །

གཙང་དང་སྨེ་བའི་རྣམ་རྟོག་སྤངས། །ཞེས་སོ། །དྲུག་པ་ཉམས་སུ་བླང་ཐབས་ནི། རང་གི་རྒྱུད་ཚོད་དང་བསྟུན་ལ་བདུན་པོ་གང་རུང་ལ་སྤྱོད་ཅིག །རྣལ་
འབྱོར་པས་ཤུག་འབྱུང་འགག་པ་མེད་པར་རྐྱེན་ཐོག་ཏུ་སྤྱོད་པའོ། །དེ་སྐད་དུའང་སྒྲོན་མ་སྣང་བྱེད་ལས། སྤྱོད་པའི་མན་ངག་ཆང་ལྟ་བུ། །སྣང་བ་དབང་བསྒྱུར་
ར་རོ་འདྲ། །ཞེས་སོ། །བཞི་པ་འབྲས་བུ་ལ་རྣལ་འབྱོར་དུ་བྱེད་པ་ལའང་དྲུག་སྟེ།ངོ་བོ། ཚུལ་ལམ་ཐབས། ངེས་ཚིག །དབྱེ་བ། ཉམས་སུ་བླང་
ཚུལ༑ མིང་ངོ་། །དང་པོ་ངོ་བོ་ནི། ཀློང་གསལ་ལས། འབྲས་བུ་ཞེས་བྱ་བཙན་ས་ཟིན། །རྒྱལ་པོས་གདན་ས་ཟིན་པ་ལྟར། །མི་འགྱུར་ལྡོག་པ་
མེད་པའོ། །ཞེས་པས། འབྲས་བུ་མི་ལྡོག་པ་སད་ཀྱི་ཁྱེར་བའི་འབྲས་བུའམ། བསམ་ཤིང་གི་འབྲས་བུ་ལྟ་བུའོ། །གཉིས་པ་ཚུལ་ལམ་ཐབས་ནི། བརྟན་
པ་ཐོབ་ནས་རྐྱེན་གྱིས་མི་གནོད་པ་སྟེ། དེ་ཉིད་ལས། འབྲས་བུ་སྨིན་ཚུལ་བརྟན་པ་སྟེ། །རྐྱེན་གྱི་མི་འཇིག་ལྡོག་པ་མེད། །ཅེས་སོ། །གསུམ་པ་ངེས་ཚིག་

༄༅། །ནི༑ ལམ་སྨིན་པ་འབྲས་བུ་ཞེས་བྱ་སྟེ། ཡང་སྔ་མ་ལས། སྨིན་པས་འབྲས་བུ་ཞེས་བརྗོད་དོ། །ཞེས་སོ། །བཞི་པ་དབྱེ་བ་ལ་གཉིས་ཏེ། 
གནས་སྐབས་དང་མཐར་ཐུག་གོ། །གནས་སྐབས་སུ་ཉམས་སུ་བླང་བས་ཡོན་ཏན་ཐོབ་ཅིང་། མཐར་ཐུག་ལས་དང་བག་ཆགས་སྡིག་སྒྲིབ་དང་རྣམ་རྟོག་ཐམས་ཅད་སྦྲུལ་
མདུད་ལྟར་རང་ཤར་རང་གྲོལ་བ་སྟེ། ཀློང་གསལ་ལས། འབྲས་བུའི་དབྱེ་བ་གཉིས་སུ་འདུས། །གནས་སྐབས་དང་ནི་མཐར་ཐུག་གོ། །ཅེས་སོ། །ལྔ་པ་ཉམས་སུ་བླང་
ཚུལ་ནི། རིག་པ་གང་ཤར་གྱི་སྟེང་དུ་བཞག་པས་བརྟན་པ་ཐོབ་པ་སྟེ། རྡོ་རྗེ་སེམས་དཔའ་སྙིང་གི་མེ་ལོང་ལས། འབྲས་བུའི་ཆོས་རྣམས་སྐུ་གསུམ་ལས། །ཕྱིར་མི་ལྡོག་
པར་ཤེས་པར་གྱིས་ཤིག །ཅེས་སོ། །དྲུག་པ་འབྲས་བུའི་མིང་ནི་རྣམ་དག་ལྷུན་གྱིས་གྲུབ་པ་ཞེས་བྱ་སྟེ། ཚེ་གཅིག་གི་སངས་རྒྱས་ཀྱི་ས་ལ་སྦྱོར་བའི་ཕྱིར་ཏེ། ཐལ་འགྱུར་
ལས༑ འབྲས་བུ་བརྗོད་པར་མི་ནུས་ཀྱང་། །ཆོས་རྣམས་ཟད་སར་ཕྱིན་པ་དང་། །རང་གི་གྲུབ་པའི་མཐའ་ཡང་འཇིག །འདི་དུས་བླ་མའི་མན་ངག་ནུབ། །ལྟ་སྒོམ་

སྤྱོད་པའི་མཐའ་སྟོང་པས། །ཆོས་ཉིད་སྣང་བ་ཡོད་མ་ཡིན། །སྐུ་དང་ཡེ་ཤེས་རྒྱུན་ཆད་པས། །སངས་རྒྱས་མེད་ཅིང་སེམས་ཅན་མེད། །མདོར་ན་གང་ཡང་གནས་པ་
མེད༑ །སོང་བ་མེད་ཅིང་འོང་བ་མེད། །ཅེས་དང་། སྒྲོན་མ་སྣང་བྱེད་ལས། འབྲས་བུའི་ཚད་ནི་རིག་པས་བཟུང་། །འདི་ལྟར་འབྲས་བུའི་ཚད་ཟིན་ན། །ཚད་ནད་སངས་
པའི་སྐྱེས་བུ་བཞིན། །རིམས་ནད་བྱང་བའི་སྐྱེས་བུ་དང་། །སྙིང་ལ་མདའ་ཕོག་ཤི་བ་དང་། །རྩི་ཡིས་ཟིན་པའི་སྐྱེས་བུ་བཞིན། །བསེ་ཤིང་འབྲས་བུ་ཅི་བཞིན་དུ། །
ཕྱིར་ལ་ལྡོག་པ་མ་ཡིན་ནོ། །ཞེས་སོ། །གསུམ་པ་རྗེས་སྣང་བ་བཞིའི་འཆར་ཚུལ་བསྟན་པ་ནི། ཀློང་གསལ་ལས། སྣང་བཞིའི་འཆར་ཚུལ་མ་ཤེས་ན། །ས་ཟིན་
མེད་པའི་སྐྱོན་ཉིད་འབྱུང་། །སྣང་བ་བཞི་རུ་ཤེས་པར་བྱ། །ཞེས་པས། ས་མཚམས་ངེས་པའི་ཕྱིར་བཞིར་ངེས་པ་ནི། ཐལ་འགྱུར་ལས། དེ་ལས་སྣང་བ་
བཞིར་འགྱུར་ཏེ། །ཆོས་ཉིད་མངོན་སུམ་སྣང་བ་ཡི། །ཡིད་དཔྱོད་འཛིན་པའི་ཚིག་ལས་འདས། །ཉམས་སྣང་གོང་ནས་འཕེལ་བ་ཡི། །འཁྲུལ་པའི་སྣང་བ་ནུབ་

༄༅། །པ་དང་། །བར་དོའི་ཡེ་ཤེས་མངོན་དུ་བྱེད། །རིག་པ་ཚད་ཕེབས་སྣང་བ་ཡི། །འཁྲུལ་པའི་སྣང་བ་ནུབ་པ་དང་། །སྐུ་གསུམ་རྟོགས་པའི་ལམ་
སྣང་འདས། །ཆོས་ཉིད་ཟད་པའི་སྣང་བ་ཡི། །ཁམས་གསུམ་འཁོར་བའི་རྒྱུན་ཐག་ཆད། །ཅེས་པ་དང་། འདས་རྗེས་ལས། ཆོས་ཉིད་མངོན་སུམ་སྣང་བ་ཡི། །ཡིད་
དཔྱོད་འཛིན་པའི་ལྟ་བ་ནུབ། །ཉམས་སྣང་གོང་དུ་འཕེལ་བ་ཡི། །བར་དོའི་ཡེ་ཤེས་མངོན་དུ་བྱས། །རིག་པ་ཚད་ཕེབ་སྣང་བ་ཡི། །ལོངས་སྤྱོད་རྫོགས་པའི་སྐུ་ངོས་
ཟིན༑ །ཆོས་ཉིད་ཟད་པའི་སྣང་བ་ཡི། །རྫོགས་ཆེན་བྱ་བྲལ་འབྲས་བུ་ཐོབ། །དེ་ལྟར་བཞི་ལ་མཐར་ཕྱིན་ནས། །མྱང་འདས་གཞན་ནས་བཙལ་དུ་མེད། །ཅེས་པས། 
ཆོས་ཉིད་མངོན་སུམ་གྱི་སྣང་བ། ཉམས་གོང་འཕེལ་གྱི་སྣང་བ། རིག་པ་ཚད་ཕེབ་ཀྱི་སྣང་བ། ཆོས་ཉིད་ཟད་པའི་སྣང་བ་དང་། བཞི་ལས། དང་པོ་ཆོས་ཉིད་མངོན་
སུམ་གྱི་སྣང་བ་ནི། ཐལ་འགྱུར་ལས། ཆོས་ཉིད་མངོན་སུམ་སྣང་བ་ནི། །དབང་པོའི་སྒོ་ལ་ངེས་ཐོན་ཏེ། །སྤྲིན་མེད་པ་ཡི་མཁའ་ལ་གསལ། །ཞེས་དང་། ཀློང་

གསལ་ལས། རྐྱེན་བྲལ་མཁའ་ལ་བླ་མ་ཡིས། །གཟིགས་སྟོངས་གཅུན་ཞིང་ངོ་སྤྲོད་པས། །དབང་པོའི་སྒོ་ལས་སྒྲོན་མ་ནི། །འཇའ་འམ་རྨ་བྱའི་མདངས་ལྟ་བུ། །
ཐིག་ལེ་ལུག་རྒྱུད་འབྲེལ་པ་ལས། །འགུལ་འཕྲིག་འགྱུ་བའི་རྣམ་པར་རྒྱུ། །ཞེས་པས། གང་གི་གཟིགས་སྟོངས་ཀྱི་གཅུན་ཏེ། །བླ་མས་ངོ་སྤྲད་པས་རང་གི་སྨིན་
མཚམས་སུ་དབྱིངས་རྣམ་པར་དག་པའི་སྒྲོན་མ་ཞེས་བྱ་བ། བར་སྣང་གི་འཇའ་འམ་རྨ་བྱའི་མདོངས་ལྟ་བུ་ཞིག་འཆར་རོ། །དེའི་ནང་དུ་ཐིག་ལེ་སྟོང་པའི་སྒྲོན་མ་ཞེས་བྱ་བ། 
ཀོ་མོག་གི་ནང་དུ་རྡོ་བསྐྱུར་བའམ། ཕུབ་ཀྱི་སྦ་སྐོར་ལྟ་བུ་ལ། ཡུངས་འབྲུལམ་སྲན་མའི་འབྲུ་ཙམ་འཆར་རོ། །དེའི་ནང་དུ་རིག་པ་རང་གི་ངོ་བོ་རྡོ་རྗེ་ལུ་གུ་རྒྱུད་ཅེས་བྱ་བ། 
ཕྲ་བ་རྟ་རྔ་ལ་མདུད་པ་བྱས་པ་ལྟ་བུའམ། ལྕགས་ཐག་བརྐྱང་བ་ལྟ་བུའམ། མུ་ཏིག་གི་དྲ་བ་དྲ་ཕྱེད་རླུང་གི་སྐྱོད་པ་ལྟ་བུ། གཉིས་འབྲེལ་གསུམ་སྦྲེལ་ལ་སོགས་པ་
འཆར་རོ། །དེ་ནི་རང་རིག་གི་ངོ་བོ་ཐིག་ལེ་ཉག་ཅིག་ཅེས་བྱའོ། །དེའང་དབྱིངས་དང་རིག་པ་འདུ་འབྲལ་མེད་པ་ཉི་མ་དང་འོད་ཟེར་གྱི་ཚུལ་དུ་གནས་ཏེ། ཀློང་གསལ་ལས། 

༄༅། །དེ་ལྟར་གསལ་བའི་དབྱིངས་རིག་ནི། །ཉི་མ་འོད་ཀྱི་ཚུལ་དུ་གནས། །ཞེས་སོ། །དེ་ཡང་དབྱིངས་ཀྱི་རྟགས་སུ་འོད་ཁྱིམ། ཡེ་ཤེས་ཀྱི་རྟགས་སུ་
ཐིག་ལེ། སྐུའི་རྟགས་སུ་ལུ་གུ་རྒྱུད་དེ། རང་ཤར་ལས། ཡེ་ཤེས་ལྔ་ལྡན་འོད་ཀྱི་སྐུ། །ལུ་གུ་རྒྱུད་དུ་འོད་དུ་གསལ། །དེ་ཡང་འོང་དང་འགྲོ་བ་ལ། །འགུལ་བ་དང་ནི་
འཕྲིག་པའོ། །ཞེས་དང་། སེང་གེ་རྩལ་རྫོགས་ལས། རང་སྣང་རིག་པའི་ངོ་བོ་ནི། །ཡེ་ཤེས་ལུ་གུ་རྒྱུད་དུ་གསལ། །ཞེས་སོ། །དེའི་གནས་ལུགས་ཙིཏྟ་རིན་པོ་ཆེན། 
ངོ་བོ་ཀ་ནས་དག་པ། རང་བཞིན་སྐུ་དང་འོད་དུ་གསལ་བ། ཐུགས་རྗེ་ཀུན་ལ་ཁྱབ་པར་བཞུགས་ཏེ། ཀློང་གསལ་ལས། དེ་ཡང་ངོ་བོ་ཀ་དག་ལས། །རང་བཞིན་ལྷུན་
གྲུབ་ཉིད་དུ་སྟེ། །ཐུགས་རྗེ་ཀུན་ལ་ཁྱབ་པ་ཉིད། །ཙིཏྟ་དག་ནས་རྩ་ལ་འཆར། །ངོ་བོ་མངོན་སུམ་སྒོ་ལ་འཆར། །རིག་པ་མངོན་སུམ་ཞེས་སུ་བརྗོད། །ཡིད་དཔྱོད་རྣམས་
དང་བྲལ་བའོ། །ཞེས་པས། དེ་དག་གི་ལམ་སྣང་དབང་པོའི་མངོན་སུམ་དུ་མཐོང་བར་ཡོད་པས། ཡིད་དཔྱོད་འཛིན་པའི་ལྟ་བ་སྟེ། ཚིག་དང་བློ་དང་ཤེས་རབ་དང་། རྟོག་

དཔྱོད་ཀྱི་ཕོ་ཚོད་བྱེད་པ་སྣུབས་ཏེ། དེ་ལྟར་མིག་ནས་འཆར་བ་ཉིད་དེ། ནོར་བུ་ཕྲ་བཀོད་ལས། རྒྱང་ཞག་ཆུའི་སྒྲོན་མ་ཉིད་རིག་པ་ལུ་གུ་རྒྱུད་ཀྱི་སྐུར་ཡོངས་སུ་གསལ་
ལོ༑ །ཞེས་པས། དེ་གོམས་པས་དབྱིངས་ཁྲུ་གང་པ་དང་། ཐིག་ལེ་ཟླུམ་ཁྲི་མ་གསུམ་སྦྲེལ་དང་། རྡོ་རྗེ་ལུ་གུ་རྒྱུད་འཕྲ་ལ་འགུལ་བ་སྟེ། དང་པོར་གོམ་པའི་ཚད་
ཡིན་པར། སྒྲོན་མ་རྣམ་བཀོད་ལས། ཉམས་སྣང་ཚད་ནི་རྣམ་གསུམ་སྟེ། །མཐོང་བའི་ཚད་དང་གོམས་པའི་ཚད། །བརྟན་པའི་ཚད་དང་གསུམ་དུ་བསྟན། །མི་
འགྱུར་མཐིང་ག་དབྱིངས་ཀྱི་ཚད། །ཟླུམ་ཁྲིག་གསལ་བ་སྒྲོན་མའི་ཚད། །ཕྲ་ལ་འགུལ་བ་རིག་པའི་ཚད། །མཐོང་བའི་དུས་སུ་ཤེས་པར་བྱ། །གོམས་པའི་ཚད་ནི་རྣམ་
གསུམ་སྟེ། །མཐིང་ག་ལས་མཆོད་ཁ་དོག་ལྔ། །ཁྲུ་གང་ཙམ་དུ་སྣང་བ་ནི། །དང་པོ་གོམས་པའི་ཚད་ཡིན་ནོ། །ཞེས་སོ། །སྒྲོན་མ་ཉིད་ནི། དེ་ཉིད་ལས། ཟླུམ་
ཁྲིག་ལས་ནི་ཟ་འོག་རིས། །རང་གི་སྣ་རྩེ་ལ་ཤར་བ། །དང་པོ་གོམས་པའི་ཚད་ཡིན་ནོ། །ཞེས་དང་། རིག་པ་འདབ་ཆགས་ལྡིང་བ་ཙམ། །དང་པོ་གོམ་པའི་ཚད་

༄༅། །ཀྱང་ཡིན། །ཞེས་སོ། །ཆོས་ཉིད་མངོན་སུམ་མཐོང་བའི་ཡོན་ཏན་ནི། ཀློང་གསལ་ལས། རིག་པ་མངོན་སུམ་མཐོང་བ་ནི། །བདེན་པ་
མཐོང་བའི་གནད་ཀྱིས་སུ། །ཁམས་གསུམ་ལྡོག་པ་མ་ཡིན་ནོ། །ཞེས་དང་། འདས་རྗེས་ལས། མངོན་སུམ་གནད་འདི་སུས་མཐོང་བ། །ཁམས་གསུམ་ལྡོག་པ་མ་
ཡིན་ནོ། །ཞེས་སོ། །མ་མཐོང་བའི་སྐྱོན་ནི། སྔ་མ་ལས། མངོན་སུམ་རིག་པ་མ་མཐོང་ན། །ཡིད་དཔྱོད་མུན་པའི་མཁའ་འཁོར་ནས། །འཁོར་བ་ཉིད་དུ་རྣམ་པར་
འཁོར༑ །ཞེས་སོ། །དེ་ཉིད་མཐོང་བའི་དགོས་པ་ལ་གཉིས་ཏེ། གནས་སྐབས་དང་མཐར་ཐུག་གོ། །གནས་སྐབས་སུ་ཡིད་དཔྱོད་ཀྱི་ལྟ་བ་དང་བྲལ། མཐར་ཐུག་དགེ་
སྡིག་གི་མ་གོས་ཤིང་ཁམས་གསུམ་དུ་ཕྱིར་མི་ལྡོག་པའོ། །དེ་ཉིད་མ་མཐོང་ན་ཡོན་ཏན་དེ་ལས་ལྡོག་པའི་སྐྱོན་ཡོད་དོ། །གཉིས་པ་ཉམས་གོང་འཕེལ་གྱི་སྣང་བ་ནི། ཀློང་
གསལ་ལས། གོང་དུ་འཕེལ་བའི་སྣང་བ་ཡི། །ཉམས་ཀྱི་འཕེན་ཤན་དབྱེ་བ་གཅེས། །ཞེས་པས། ཤེས་ཉམས་དང་སྣང་ཉམས་གཉིས་ལས། ཤེས་ཉམས་ནི། 

བློ་ཡི་འཛིན་པ་ཡིན་ལ་གཏད་པའི་དུས་མེད་དེ། དེ་ཉིད་ལས། བློ་ནི་ཀུན་རྫོབ་འཁྲུལ་པར་བཤད། །ཅེས་པས། ཤེས་ཉམས་སེམས་ཀྱི་མཐོན་དམན་ཡིན་ལ། 
སེམས་ནི་མི་བདེན་པ་སྣ་ཚོགས་སུ་སྣང་བས་འདིར་སྤངས་བྱར་འདོད་པའི་ཕྱིར་མ་བཤད་དོ། །སྣང་ཉམས་ཡེ་ཤེས་ཀྱི་འོད་མདངས་མི་འགྱུར་བའི་ཕྱིར། འཕེལ་བ་དང་། 
ནང་རྩ་འོད་དུ་སོང་བ་དང་། གསང་བ་ཉོན་མོངས་པ་གསུམ་གྲོལ་བ་གསུམ་མཉམ་པོར་སྟོན་པས། དེའི་ཕྱིར། ཐལ་འགྱུར་ལས། ཉམས་ཀྱི་སྣང་བ་གོང་འཕེལ་
ནི༑ །ཡེ་ཤེས་ཁ་དོག་ཕྱིར་ཕྱུང་ནས། །གྱེན་འགྲེང་དང་ན་རྩིབ་ཤར་དང་། །ཐིག་ལེ་སྣ་ཚོགས་སྐུ་ཉིད་དང་། །རིག་པར་སྣང་བས་ཡུལ་ལས་གསལ། །ཞེས་དང་། 
ཀློང་གསལ་ལས། ཉམས་སྣང་གང་དུ་འཕེལ་བ་ནི། །འོད་ནི་སྣ་ཚོགས་འགྱུར་འཕེལ་དང་། །ཐིག་ལེའི་རྣམ་པ་དེ་དག་ཀྱང་། །འཕེལ་ཞིང་རིག་པ་བརྟན་པའི་ཚད། །
ས་བོན་འབྲས་བུའི་བར་བཞིན་འབྱུང་། །ཞེས་པས། སྔ་མའི་སྣང་བ་ལས་བླ་མའི་གདམས་ངག་ཉམས་སུ་བླང་པས། དབྱིངས་རིག་རེས་གསལ་རེས་མི་གསལ་བ་

༄༅། །དག་འབྱུང་། དེ་ནས་ཡང་ཉམས་སུ་བླང་པས། དབྱིངས་རིག་སྨིན་མཚམས་དང་བྲལ་ཏེ། ཐིག་ལེར་སྣང་བ་དེ་དག་ཀྱང་སྲན་མ་ཙམ་དུ་
སོང་བ་ནི་རབ་ཏུ་གོམས་པའོ། །དེ་བཞིན་དུ་གོམས་པས་དབྱིངས་སྣང་དུམ་བུ་དང་། གྱེན་འགྲེང་དུ་མཐོང་བའི་ཚེ། མིག་ཐུར་དུ་བལྟའོ། །དེའང་གྲུ་བཞི་ལ་གཡས་སུ་
གཅུན༑ ཟླུམ་པོ་ལ་གཡོན་དུ་གཅུར། ཟླ་གམ་ལ་སྟེང་དུ་བལྟ། གྲུ་གསུམ་ལ་ཐུར་དུ་དབབ་པའོ། །དེ་ནས་རྩིབས་རྒྱུག་གང་། གདུགས་དང་། མདུད་རྩེ་ལྟ་བུ་
དང་༑ རེ་སྡེ་ཙམ་དུ་སྣང་ཞིང་། སྒྲོན་མའི་འཕེལ་སྣང་ནི། ཐིག་ལེ་མེ་ལོང་ཙམ་པ་དང་། རིག་པ་འདབས་ཆགས་འཕུར་སྐྱེན་རྩམ་དང་། དེ་བས་ཅུང་ཟད་བུལ་བར་
སྣང་སྟེ། སྒྲོན་མ་སྣང་བྱེད་ལས། དེ་ནས་དེ་ལ་རབ་འདྲིས་ནས། །རེ་སྡེའི་རྣམ་པ་ཙམ་འཆར་བས། །ཞེས་པ་དང་། དེ་ནས་གོང་དུ་སྨིན་མཚམས་སུ། །མེ་ལོང་
ཙམ་དུ་གསལ་གྱུར་ན། །བར་དུ་གོམས་པའི་ཚད་ཡིན་ནོ། །ཞེས་སོ། །དེ་ནས་ཉམས་སུ་བླང་པས། དབྱིངས་ཀྱི་སྣང་བ་རིན་པོ་ཆེ་འདྲ་བ་དང་། འོད་ཀྱི་དྲ་བ་དྲ་

ཕྱེད་དང་། འོད་ལྔའི་སྣང་བ་པདྨ་འདྲ་བ་དང་། མཆོད་རྟེན་དང་། རྡོ་རྗེ་དང་། འཁོར་ལོ་དང་། རལ་གྲི་དང་། མུ་ཏིག་གི་དྲ་བ་དང་། འོད་ཀྱི་དུམ་བུ་མིག་
མང་རིས་དང་། མིག་ཚག་དང་། མདའ་ལྟ་བུ་དང་། པདྨ་སྦྱོར་ལྡན་ལྟ་བུ་དང་། ཉི་ཟ་ལྟ་བ་དང་། ཡེ་ཤེས་མཁར་ཐབས་དང་། མེ་ལྕེ་དང་། ཉ་མིག་གི་
རྣམ་པ་ལྟ་བུ་འཆར་རོ། །ཐིག་ལེ་ཡང་མཁར་ཕོར་ཙམ་དུ་འགྲོའོ། །རིག་པ་ནི་རི་དྭགས་སྤང་རྩིབ་ལ་རྒྱུག་པ་ལྟ་བུར་སྣང་ངོ་། །ཡང་ཉམས་སུ་བླང་པས། འོང་ནི་
ཡུལ་ཁམས་ཙམ་དུ་འཆར་ཞིང་། ཐིག་ལེ་བསེ་ཕུབ་ཙམ། རིག་པ་བུང་བ་བཅུད་ལ་འཁོར་བ་ཙམ་སྟེ། སྔ་མ་ལས། དེ་ནས་ཡུལ་གྲུ་ཙམ་དུ་སྟེ། །ཅེས་པ་དང་། 
མེ་ལོང་ཙམ་དུ་གསལ་གྱུར་ཏེ། །ཞེས་པ་དང་། དེ་ཉིད་ཡང་དང་ཡང་བལྟས་ན། །བུང་བ་བཅུད་ལ་འཁོར་བ་ཙམ། །ཞེས་སོ། །ཡང་ཉམས་སུ་བླང་པས། འོད་
ནི་སྟོང་གསུམ་གོང་དུ་བལྟས་ཚད་ལ་ཁྱབ་ཅིང་། སྒྲོན་མའི་སྣང་བ་ནི། ཐིག་ལེ་དཔག་ཏུ་མེད་པའི་ནང་རྣམས་ན། སྐུ་ཕྲ་མོའི་དབུ་དང་། ཕྱེད་ཞལ་དང་། རྫོགས་

༄༅། །པའི་རྣམ་པ་དང་། རིག་པའི་བར་དུ་ཡང་སྐུ་ཕྲ་མོ་རེ་རེ་སྣང་ངོ་། །སྐུ་ནི་རྡོ་རྗེ་སེམས་དཔའ་དང་། རིན་ཆེན་འབྱུང་ལྡན་དང་། སྣང་བ་མཐའ་
ཡས་དང་། དོན་ཡོད་གྲུབ་པ་དང་། རྣམ་པར་སྣང་མཛད་དོ། །སྔ་མ་དེ་ཉིད་ལས། དེ་ལས་མཆོག་ཏུ་གོམས་པ་ནི། །སྣང་བ་ཐམས་ཅད་འོད་དུ་སྣང་། །ཤར་བས་
གོམས་པའི་ཚད་ཟིན་ཏོ། །ཞེས་དང་། སྣང་བ་ཐམས་ཅད་ཐིག་ལེ་ཏུ། །ཤར་ནས་ཀྲིག་གེར་གནས་པ་ནི། །མཆོག་ཏུ་གོམས་པའི་ཚད་ཡིན་ནོ། །ཞེས་དང་། བལྟས་
པས་ས་དེར་སྡོད་གྱུར་ན། །མཆོག་ཏུ་གོམས་པའི་ཚད་ཡིན་ནོ། །ཞེས་སོ། །དེ་ཉིད་ལ་བར་དོའི་སྣང་བྱུང་གཏན་ལ་ཕེབས་པས་ཕྱིས་བར་དོ་མེད་དོ། །ཉམས་སུ་གོང་
འཕེལ་གྱི་ཡོན་ཏན་ནི། ཀློང་གསལ་ལས། སྐུ་ཤར་ཉམས་ཀྱི་འཕེལ་རྫོགས་ནི། །བར་དོའི་སྣང་བྱུང་འདིར་ཆོད་པས། །ལོངས་སྤྱོད་ངོས་ཟིན་བར་དོ་སྟོང་། །
ཞེས་སོ། །མ་འཕེལ་བའི་སྐྱོན་ནི། དེ་ཉིད་ལས། ཉམས་སྣང་གང་དུ་མ་འཕེལ་ན། །བར་དོ་ལས་ནི་གྲོལ་མི་འགྱུར། །ཞེས་སོ། །དེ་ལྟར་དགོས་པ་ལའང་

གཉིས་ལས། གནས་སྐབས་དང་མཐར་ཐུག་གོ། །གནས་སྐབས་སུ་ཉམས་སྣང་གི་རིམ་པའི་ཡོན་ཏན་རྣམས་ཐོབ་ལ། མཐར་ཐུག་བར་དོའི་སྣང་བ་རང་སར་གྲོལ་བའོ། །
དེ་ལྟར་མ་འཕེལ་ན་ཡོན་ཏན་དེ་ལས་ལྡོག་པའི་སྐྱོན་ཡོད་དོ། །གསུམ་པ་རིག་པ་ཚད་ཕེབས་ཀྱི་སྣང་བ་ནི། ཀློང་གསལ་ལས། རིག་པ་ཚད་ལ་མ་ཕེབ་ན། །རྣལ་
འབྱོར་དྲོད་ཚད་རྙེད་མི་འགྱུར། །ཞེས་པས། རིག་པ་ཚད་ལ་ཕེབ་པ་ནི། ཐལ་འགྱུར་ལས། རིག་པ་ཚད་ཕེབ་སྣང་བ་ནི། །ལོངས་སྐུ་མཚན་དཔེར་གསལ་བ་
ནི༑ །མ་ངེས་ཁ་དོག་འཇའ་ཚོན་ལས། །རིགས་ལྔ་ཡབ་དང་ཡུམ་དུ་སྣང་། །དེ་ནས་ལྔ་ལྔ་ཟུང་དང་བཅས། །རབ་ཏུ་གསལ་བའི་ཐིག་ལེར་འབྲེལ། །ཡབ་ཡུམ་སྐུ་
ཡི་རྣམ་པ་ཅན། །འཁྲུལ་སྣང་ཟད་ནས་ཞིང་ཁམས་སོ། །ཞེས་པས། དབྱིངས་ཀྱི་སྣང་བས། ས་ཆུ་མེ་རླུང་གང་གིས་སྣང་བ་ཡང་མེད་ཅིང་། འོད་གས་ཆེན་
པོའི་སྣང་བར་དག་པའི་ཞིང་ཁམས། སྒྲོན་མའི། ཐིག་ལེ་རེ་རེའི་ནང་ན། སྐུ་ཡབ་ཡུམ་འབྲེལ་པ་དང་། དེ་ནས་སྐུ་ལྔ་ལྔ་ཡབ་ཡུམ་དུ་སྣང་བའོ། །རིག་པའི་

༄༅། །མཚམས་སུ་ཡང་སྐུ་ལྔ་ལྔ་ཡབ་ཡུམ་དུ་སྣང་བའོ། །འདིའི་དུས་ན་རང་ལུས་གདོས་བཅས་དག་ནས། རང་ལུས་འོད་དུ་སྣང་བའི་སྤྱི་བོ་ནས་ཡར་
ཐིག་ལེ་མཁར་ཕོར་བརྩེགས་མ་ལ་བུ་དགུར་སྣང་ཞིང་། རང་ལུས་འོད་ཀྱི་འཁོར་ལོར་འཁྱིལ་བ་སྟེ། སྒྲོན་མ་སྣང་བྱེད་ལས། ཤིན་ཏུ་ཡང་དག་གོམས་པའི་ཚད། །འགུལ་
དང་འཕྲིག་པ་མེད་པ་དང་། །ཉིན་དང་མཚན་མོ་མེད་སྣང་དང་། །རབ་ཏུ་གོམས་པའི་ཚད་ཡིན་ནོ། །རང་སྣང་སྐུར་སྣང་ལུ་གུ་རྒྱུད། །ཚིག་དང་འདྲ་བའི་བར་དག་ཏུ། །
ཐིག་ལེ་ཉུངས་འབྲུ་ཙམ་ཉིད་དུ། །སྐུ་ནི་ཤིན་ཏུ་ཕྲ་ཤར་ནས། །སྣང་བ་ཐམས་ཅད་སྐུར་ཤར་ན། །རིག་པ་བརྟན་པའི་ཚད་ཡིན་ནོ། །ས་ཆུ་མེ་རླུང་སྣང་བ་དང་། །འབྱུང་
བཞིའི་སྣང་བ་འགག་གྱུར་ནས། །ཁ་དོག་ལྔ་ཡི་འོད་སྣང་གིས། །གང་དུ་བལྟས་པ་དེར་སྣང་ན། །དབྱིངས་ནི་བརྟན་པའི་ཚད་ཡིན་ནོ། །རང་ལུས་འོད་ཀྱི་སྟེང་དག་ཏུ། །
མཁར་གཞོང་བརྩེགས་མ་ལྟ་བུ་ནི། །ཐིག་ལེ་བརྩེགས་མ་གྱེན་ཤར་ན། །སྒྲོན་མ་བརྟན་པའི་ཚད་ཡིན་ནོ། །ཞེས་པས། དེའི་ཚེ་སྐུ་རྣམས་ཀྱི་ཐུགས་ཀ་དང་། རང་

གི་སྙིང་ཀར་འོད་ཀྱི་ཚོན་སྣ་ཟེར་ཐག་སྦྲེལ་བ་ལྟ་བུས་འབྲེལ་བའོ། །དེ་ནས་མ་སྒོམ་ཀྱང་ཚད་ལ་ཕེབ་པར་འགྱུར་བ་མེད་དོ། །དེའི་ཚེ་ཕྱི་སྣང་བ་འོད་གསལ་དུ་གྲོལ་བས། 
ས་རྡོའི་སྣང་བ་རང་ནུབ། ནང་སྒྱུ་ལུས་འོད་གསལ་དུ་གྲོལ་བས། གདོས་བཅས་ཀྱི་སྣང་བ་རང་ནུབ། །གསང་བ་སེམས་ཀྱི་ཟེར་ཐག་སྙིང་ཀར་ཐིམ་པས། གཟུང་
འཛིན་འཁྲུལ་པའི་སྣང་བ་རང་ནུབ། ལས་དང་བག་ཆགས་ཀྱི་འབྲེལ་ཐག་ཆད་པའོ། །དེ་ལྟར་རིག་པ་ཚད་ལ་ཕེབ་པའི་ཡོན་ཏན་ནི། ཀློང་གསལ་ལས། རིག་
པ་ཚད་ཕེབ་སྣང་བ་ཡི། །ཕྱི་ནང་གཟུང་འཛིན་གདོས་བཅས་གྲོལ། །ཞེས་སོ། །མ་ཕེབ་པའི་སྐྱོན་ནི། དེ་ཉིད་ལས། དེ་ལྟར་ཚད་ལ་མ་ཕེབ་ན། །ཕུང་པོའི་
འཛིན་སྣང་དག་མི་འགྱུར། །ཞེས་སོ། །དགོས་པ་ལའང་གཉིས་ཏེ། གནས་སྐབས་དང་མཐར་ཐུག་གོ །གནས་སྐབས་སུ་མ་སྒོམ་ཀྱང་ཆོག་ལ། མཐར་
ཐུགས་ལོངས་སྤྱོད་རྫོགས་པའི་སྐུ་ངོས་ཟིན་ལ། ལོངས་སྐུའི་ཞིང་ན་བདེ་ཆེན་འདུ་འབྲལ་མེད་དོ། །དེ་ལྟར་མ་ཡིན་ན་བཟློག་པའི་སྐྱོན་ཡོད་དོ། །བཞི་པ་

༄༅། །ཆོས་ཉིད་ཟད་པའི་སྣང་བ་ནི། ཉམས་སྣང་དེ་དག་གི་འཕེལ་ཟད་དེ། སྣང་དང་མི་སྣང་དུ་འཛིན་པའི་ངོ་བོ་མེད་པ་ནི་ཆོས་ཉིད་ཟད་པའི་སྣང་བ་
ཞེས་བྱ་སྟེ། ཐལ་འགྱུར་ལས། ཆོས་ཉིད་ཟད་པའི་སྣང་བ་ནི། །ཉམས་ཀྱི་སྣང་བ་སྟོང་ནས་ནི། ལུས་ཟད་དབང་པོའི་ཡུལ་ཡང་ཟད། །རྟོགས་ཚོགས་འཁྲུལ་པར་
རང་གྲོལ་ནས། །བརྗོད་གཞིའི་ཚིག་དང་བྲལ་བའོ། །ཞེས་པས། ཉམས་དང་ལུས་དང་དབང་པོ་དང་རྟོག་ཚོགས་དང་ཚིག་དང་འཁྲུལ་པ་ཐམས་ཅད་ཟད་ནས་འོད་ལུས་
སུ་འཚང་རྒྱའོ། །དེ་ཡང་སྣང་བ་འདིའི་ཚེ་འོད་ཀྱི་ནང་ནས་ལག་སོར་བཀྲམ་པ་ཙམ་ལས་མི་སྣང་སྟེ། འཁོར་འདས་གཉིས་ཀྱི་འདུ་ཤེས་དང་བྲལ་བ། སྣང་བ་ཅིའི་ངོ་བོར་
ཡང་མ་གྲུབ་པའོ། །དེ་ལྟར་གྱུར་ཀྱང་རིག་པ་དེ་ཐོག་མ་ལས་ཆེར་སོང་བ་དང་། ཆུང་ངུ་སོང་བ་གང་ཡང་མེད་དེ། བྲི་བ་མེད་ཅིང་འཕེབ་བ་མེད་པའི་ཕྱིར་རོ། །དེའི་ཚེ་
འབྱུང་བའི་དགྲས་མི་ཚུགས་དྲན་པ་ཝལ་པོ་རྗེས་མེད་དུ་འགྲོ། ཉི་ཟླའི་སྣང་བ་མེད། འགྲོ་དྲུག་གི་སྣང་བ་མེད། འཁྲུལ་སྣང་ཐམས་ཅད་ནུབ་པ་ནི། རིག་པ་

འབྱོརས་པའི་ཚད་དེ། དེ་ལས་འབྲལ་མི་སྲིད་དོ། །སྣང་བ་རང་ཡུལ་དུ་འགྲོ་ན། འདི་ལྟར་ཡིན་ནོ། །མ་གྲུབ་པ་ནི་ཆོས་སྐུ་རང་དག་ཆོས་ཐམས་ཅད་ཟད་པར་ཐུག་
པ་ཞེས་བྱའོ། །རང་གི་རིག་པའི་ངོ་བོ་ལ་ཆེ་ཆུང་བཟང་ངན་གང་དུ་ཡང་མ་གྲུབ་སྟེ། ཐུགས་རྗེའི་ཆ་ཙམ་ལས་གསལ་བ་ཙམ་དུ་གནས་པའོ། །མངོན་ཤེས་ཐོག་པ་མེད་
ཅིང་བསམ་པ་རང་ཡལ་ཏེ། ཕུང་པོ་ཟག་པ་མེད་པས་ཕྱིར་མི་ལྡོག་པར་འཚང་རྒྱའོ། །འདིའི་དུས་སུ་འཕོ་བའི་སྐུས་སེམས་ཅན་གྱི་དོན་བྱེད་ན། སྐབས་སུ་ལག་པའི་
སོར་མོ་ལ་བལྟས་པས། སྣང་བ་དེ་ལས་རང་ལོག་སྟེ། སྣང་བྱེད་ཆུའི་ཟ་བ་ལྟ་བུའི་ལུས་སྐྱེ་ཤི་མེད་པ་རྡོ་རྗེ་ལྟ་བུའི་སྐུས་སེམས་ཅན་གྱི་དོན་བྱེད་པ་ནི། སློབ་དཔོན་ཆེན་
པོ་པདྨ་འབྱུང་གནས་དང་། བི་མ་ལ་ལྟ་བུའོ། །དེའི་ཡོན་ཏན་ནི། ཀློང་གསལ་ལས། དེ་ལྟར་ལུས་འབྱུང་རྒྱུན་ཆད་ནས། །ཟག་བཅས་ཕུང་པོ་མི་སྣང་བར། །
འདི་ལ་མངོན་པར་འཚངས་རྒྱའོ། །ཞེས་སོ། །སྐྱོན་ནི། དེ་ཉིད་ལས། ཆོས་ཉིད་ཟད་པར་མ་གྱུར་ན། །ལྷག་མེད་ཉིད་དུ་འགྱུར་བ་མིན། །ཞེས་སོ། །

༄༅། །དགོས་པ་ལའང་གཉིས་ཏེ། གནས་སྐབས་དང་མཐར་ཐུག་གོ། །གནས་སྐབས་སུ་སྣང་བ་བཞིའི་ཚད་ཟིན་པས་སོ་སོའི་ས་མཚམས་ཕྱེད་
ལ༑ མཐར་ཐུག་ཆོས་ཉིད་ཀྱི་སྣང་བ་མཐོང་ནས་ལྷག་མེད་དུ་འཚང་རྒྱའོ། །དེ་ལྟར་མ་ཡིན་ན་ལྡོག་པའི་སྐྱོན་ཡོད་དོ། །བཞི་པ་མཐའ་བརྟེན་གྱི་མན་ངག་ནི། ཀློང་
གསལ་ལས། མཐའ་བརྟེན་མན་ངག་རྣམ་པ་བཞི། །གོང་མའི་རྒྱབ་ཏུ་མེད་ཐབས་མེད། །ཅེས་པས། དོན་གྱིས་ཟིན་མེད་ཀྱང་གོང་མའི་སྣང་བ་བཞིའི་རྒྱབ་ཏུ་
དགོས་པས། འདི་ལ་མི་འགུལ་བ་གསུམ་ལ་གཞི་བཅའ་བ། སྡོད་པ་གསུམ་གྱི་ཚད་བཟུང་བ། ཐོབ་པ་གསུམ་གྱི་གཟེར་གདབ་པ། གདིང་བཞིའི་དྲོད་ཚད་བསྟན་
པ་དང་བཞི་ལས། དང་པོ་ནི། ཐལ་འགྱུར་ལས། དེ་ལ་མཐའ་བརྟེན་ཡིད་ཆེས་བྱ། །མི་འགུལ་གསུམ་ལ་གཞི་བཅས་པས། །རླུང་སེམས་གནད་ལ་ཕེབ་
པའོ། །ཞེས་པས་འདུག་སྟང་གསུམ་ལས་མི་འགུལ་བར་བྱ་སྟེ། ལུས་མ་འགུལ་བས་རྩ་མི་འགུལ། རྩ་མི་འགུལ་བས་མིག་མི་འགུལ། མིག་མ་འགུལ་

བས་རླུང་མི་འགུལ། རླུང་མ་འགུལ་བས་སེམས་མི་འགུལ། སེམས་མ་འགུལ་བས་འགྱུ་བྱེད་ཀྱི་རྟོག་པ་རྒྱུན་ཆད་ནས་རིག་པ་གནས་པའི་དགོས་པ་ཡོད་དོ། །
མིག་མི་འགུལ་བས་སྒྲོན་མ་མི་འགུལ། དེས་སེམས་མི་འགུལ་བས་རྣམ་རྟོག་མི་འབྱུང་། དེས་ནི་དབྱིངས་རིག་འདུ་འབྲལ་མེད་པའི་དགོས་པ་ཡོད་དོ། །གཉིས་
པ་ནི། སྔ་མ་ལས། སྡོད་པ་གསུམ་གྱི་ཚད་བཟུང་ལ། རྨི་ལམ་སོགས་དང་ལུས་ངག་ཡིད། །རྟགས་ཚད་ངེས་པར་བཟུང་བའོ། །ཞེས་པས། དབྱིངས་
རིག་ལ་རྒྱུན་དུ་བལྟས་པས། བརྟན་པའི་ཚད་སྡོད་པ་གསུམ་འབྱུང་སྟེ། ཕྱི་སྣང་བ་བསྐྱོད་པའི་རླུང་ཟད་པས་དབྱིངས་རིག་འགྲོ་འོངས་མེད་པར་སྡོད། ནང་ཕུང་
པོ་བསྐྱེད་བྱེད་ཀྱི་རླུང་ཟད་པས་ལུས་འགུལ་བ་མེད་པར་སྡོད། གསང་བ་རྟོག་པ་འགྱུ་བྱེད་ཀྱི་རླུང་ཟད་པས། སེམས་རྣམ་པར་མི་རྟོག་འགྱུ་མི་སྲིད་པར་སྡོད་པའོ། །
སྐབས་འདིར་ཚད་རྨི་ལམ་གྱི་བཟུང་བ་དང་། རྟགས་སྒོ་གསུམ་ལ་འཆར་བ་གཉིས་འབྱུང་སྟེ། དེའང་བརྩོན་འགྲུས་རབ་རྨི་ལམ་དབྱིངས་སུ་ཐིམ་པས་མི་རྨི། །

༄༅། །འབྲིང་ལ་འོད་གསལ་དུ་འཆར། ཐ་མ་ལ་རྨི་ལམ་རྨི་ལམ་དུ་ཤེས་པའོ། །རྟགས་ལུས་ངག་ཡིད་གསུམ་ལ་འཆར་བ་ནི། སྣང་བ་བཞི་ལ་
རྟགས་བཞི་གསུམ་བཅུ་གཉིས་ལས། དང་པོ་ཆོས་ཉིད་མངོན་གསུམ་དུ་མཐོང་བའི་རྟགས་གསུམ་ནི། ལུས་རུ་སྦལ་མཁར་གཞོང་དུ་བཅུག་པ་ལྟར་འགུལ་བ་མེད་པ་ནི། 
མཁར་གཞོང་འཇམ་པོར་རུ་སྦལ་བཅུག་པས་མི་འགུལ་བ་བཞིན་ནོ། །ངག་ལྐུགས་པ་ལྟར་སྨྲ་སྙིང་མི་འདོད་པའོ། །སེམས་མཁའ་འགྲོ་སྙི་ལ་ཟིན་པ་ལྟ་བུ་སྟེ། བྱ་
སྙིལ་ཟིན་ན་འཕུར་བར་འདོད་ཀྱང་འཕུར་རྒྱུ་མེད་པ་ལྟར། སེམས་འཕྲོ་བ་ལྟར་འདུག་ཀྱང་གར་གཏད་པར་སྡོད་པའོ། །ཉམས་གོང་འཕེལ་གྱི་སྣང་བ་མཐོང་བའི་
རྟགས་གསུམ་ནི། ལུས་སྐྱེས་བུ་ནད་ཀྱི་གདུང་བ་ལྟར་རྒྱན་དང་བྱི་དོར་དང་བྲལ། ངག་སྨྱོན་པའི་ཚིག་ལྟར་དོན་མེད་ཅལ་ཅོལ་དུ་འབྱུང་། སེམས་སྐྱེས་བུ་རྩི་དུག་
གི་ཐེབ་པ་ལྟར། འཁོར་བར་མི་ལྡོག་པར་ཐག་ཆོད་པའོ། །རིག་པ་ཚད་ཕེབ་ཀྱི་སྣང་བ་མཐོང་བའི་རྟགས་གསུམ་ནི། ལུས་གླང་ཆེན་འདམ་དུ་ཚུད་པ་ལྟ་བུ་སྟེ། 

གླང་ཆེན་འདམ་དུ་ཚུད་ཀྱང་སྟོབས་ཆེ་བས་སྐད་ཅིག་ལ་ཐོན་པ་ལྟར་འབྱུང་བ་ལྔ་ལ་ཐོག་པ་མེད་པར་གྲོལ་ལོ། །ངག་གྲུལ་བུམ་གྱི་ཕྲུ་གུ་ལྟར་འགྱུར་ཏེ། གྲུལ་བུམ་གྱི་
ཕྲུ་གུ་སྐད་སྙན་པས་གཞན་གྱི་ཡིད་འཕྲོག་ལྟར། ཅི་སྨྲས་པ་ལ་གཞན་དད་ཅིང་ཕན་ཐོགས་པའོ། །སེམས་འབྲུམ་ནད་བྱང་པ་ལྟ་བུ་སྟེ། འབྲུམ་ནད་བྱང་པས་
བསྐྱར་ནས་མི་འོང་བ་ལྟར། ཁམས་གསུམ་དུ་མི་ལྡོག་པར་ཐག་ཆོད་པའོ། །ཆོས་ཉིད་ཟད་པའི་སྣང་བ་མཐོང་བའི་རྟགས་གསུམ་ནི། ལུས་དུར་ཁྲོད་ཀྱི་རོ་
ལྟ་བུ་སྟེ། གཤེད་མ་བརྒྱ་བྱུང་ཡང་ཡ་ང་བག་ཚ་མེད་པའོ། །ངག་བྲག་ཆ་ལྟ་བུ། ཟུང་ཟད་ནས་གཞན་གྱི་ལན་མོ་ཟློས་སོ། །སེམས་བར་སྣང་གི་ན་བུན་ལྟ་བུ་
སྟེ༑ ན་བུན་དེ་དག་སྐད་ཅིག་མ་ལ་ཡལ་ནས་འགྲོ་བ་ལྟར། སྐད་ཅིག་མ་ལ་བག་ཆགས་ཀྱི་ཕུང་པོ་མི་སྣང་བར་འཚང་རྒྱའོ། །གསུམ་པ་ཐོབ་པ་གསུམ་གྱི་
གཟེར་གདབ་པ་ནི། ཀློང་གསལ་ལས། ཐོབ་པ་གསུམ་གྱི་གཟེར་གདབ་པས། །ཟག་བཅས་ཕུང་པོ་མི་སྣང་བའོ། །ཞེས་པས། དང་པོ་སྐྱེ་བ་ལ་རང་

༄༅། །དབང་ཐོབ་པ་ནི། ཕུང་པོའི་སྣང་བ་འགག་ནས་གདོས་བཅས་སུ་མི་སྣང་བས། སེམས་ཅན་གྱི་དོན་བྱེད་ན་ལག་སོར་ལ་རིག་པ་
གཏད་པས། སྣང་བ་དེ་ཀུན་རང་ལོག་སྟེ། སྣང་བྱེད་ཆུའི་ཟ་བ་ལྟ་བུའི་གཟུགས་ཀྱིས་སེམས་ཅན་གྱི་དོན་བྱེད་པས། མི་ལ་སོགས་པའི་སེམས་ཅན་ལ་རིག་
པ་བཅུག་ན། མཚམས་མེད་ལྔ་བྱས་པའི་མི་ཡིན་ཀྱང་། འདི་ཉིད་ལ་འབྱུང་བ་རང་དག་ནས་འཚང་རྒྱ་སྟེ། དེ་ཡང་རིག་པ་རང་བྱུང་གི་ཡེ་ཤེས་སུ་གནས་པའི་
གནད་ཀྱིས་སོ། །འདིའི་དུས་སུ་བེམ་པོ་ལ་རིག་པ་བཅུག་ཀྱང་འགུལ་བ་དང་སྐད་འབྱིན་ནུས་པ་འབྱུང་ངོ་། །གཉིས་པ་འཇུག་པ་ལ་རང་དབང་ཐོབ་པ་ནི། སོར་
མོ་ལ་རིག་པ་མི་གཏད་ནས་རང་ལུགས་སུ་བཞག་པས། དེ་ཉིད་མི་སྣང་བར་འཚང་རྒྱའོ། །གསུམ་པ་རླུང་སེམས་ལ་རང་དབང་ཐོབ་པ་ནི། རླུང་ལས་སུ་
རུང་བས་རླུང་གི་ཡོན་ཏན་ཐམས་ཅད་འབྱུང་ངོ་། །སེམས་ཅན་གཞན་ཚ་འཕོས་པའི་ཚེ་དེ་ལ་རིག་པ་བཅུག་པས། དེས་མཚམས་མེད་པ་ལྔ་བྱས་ཀྱང་རང་

དང་མཉམ་པར་འཚང་རྒྱའོ། །དེ་ཡང་ལས་ལ་བཟང་ངན་མེད་པའི་གནད་ཀྱིས་སོ། །རི་བྲག་རྣམས་ལ་ཟང་ཐལ་ཞིང་མངོན་པར་ཤེས་པ་ཕྱོགས་མེད་དུ་ཤར་རོ། །
བཞི་པ་གདིང་བཞིའི་དྲོད་ཚད་བསྟན་པ་ནི། མུ་ཏིག་ཕྲེང་བ་ལས། ཚད་ནི་གདིང་བཞིའི་རྣལ་འབྱོར་ཉིད། །ཅེས་དང་། རིན་ཆེན་སྤུངས་པ་ལས། མི་
འགྱུར་ལྟ་བའི་གདིང་ཆེན་བཞི། །མི་ལྡོག་ཡེ་ཤེས་ཚད་ཀྱང་བཟུང་། །ཞེས་པས། ཡར་གྱི་གདིང་གཉིས་མར་གྱི་གདིང་གཉིས་དང་བཞི་ལས། དང་པོ་
ནི༑ དེའི་ཚེ་དཀོན་མཆོག་གསུམ་གྱི་ཡོན་ཏན་བསམ་གྱིས་མི་ཁྱབ་པ་ཐོབ་ཀྱང་བྲོད་པ་མི་སྐྱེ་སྟེ། རང་གི་རིག་པ་ལས་གཞན་མེད་པར་རྟོགས་པའི་ཕྱིར་རོ། །དེའི་
དུས་སུ་སངས་རྒྱས་ཐོབ་ཏུ་རེ་བ་དང་། མ་ཐོབ་ཀྱི་དོགས་པ་གཉིས་མེད་པས། ཡར་གྱི་གདིང་གཉིས་སོ། །གཉིས་པ་ནི། འག་བ་རིགས་དྲུག་གི་སྡུག་བསྔལ་
དང་ཚེ་ཚད་ཐོབ་ཀྱང་འཇིགས་སྐྲག་མེད་དེ། རང་གི་རིག་པ་ཡེ་ནས་འཁྲུལ་པ་མེད་པར་ཤེས་པའི་ཕྱིར་རོ། །དེ་དུས་འཁོར་བར་འཁྱམ་མཁན་མེད་པར་ཐག་ཆོད་པས་འཁོར་

༄༅། །བར་ལྟུང་གི་དོགས་པ་དང་། བདེ་འགྲོ་ཐོབ་ཏུ་རེ་བ་གཉིས་མེད་པས་མར་གྱི་ག་རིང་གཉིས་སོ། །དེ་ལྟར་མཐའ་བརྟེན་གྱི་ཡོན་ཏན་ནི། ཀློང་
གསལ་ལས། མཐའ་བརྟེན་དག་གི་མན་ངག་གི །གོང་མའི་ཡོན་ཏན་མཐའ་རུ་ཕྱིན། །ཞེས་སོ། །མེད་པའི་སྐྱོན་ནི། དེ་ཉིད་ལས། མཐའ་བརྟེན་གནད་ཀྱི་རྒྱབ་
མེད་ན། །རྫོགས་ཆེན་ཉམས་ལེན་མཐར་མི་ཕྱིན། །ཞེས་སོ། །དགོས་པ་ལའང་གཉིས་ལས། གནས་སྐབས་དང་མཐར་ཐུག་གོ། །གནས་སྐབས་སུ་ཐར་པའི་དོན་
འགྲུབ་ལ། མཐར་ཐུག་གོང་མའི་ཡོན་ཏན་མཐར་ཕྱིན་པའི་དགོས་པ་ཡོད་དོ། །དེ་ལྟར་རྒྱབ་བརྟེན་བཞི་མེད་ན་དེ་དག་ལས་ལྡོག་པའི་སྐྱོན་ཡོད་དོ། །དེ་དག་ནི་བརྩོན་འགྲུས་
རབ་ཀྱི་གྲོལ་ལུགས་བསྟན་ཟིན་ཏོ།། །།གཉིས་པ་འབྲིང་བར་དོར་གྲོལ་བའི་མན་ངག་ནི། རྡོ་རྗེ་ལམ་གྱི་མཚོན་ཉིད་ལས། དད་ཅན་ལེ་ལོ་དབང་པོ་ཐ་མ་
ནི༑ །གོམས་པའི་ཤུགས་ཆུང་གདམས་ངག་ལྡན་པ་ཉིད། །ཆོས་ཉིད་བར་དོའི་གྲོལ་ལུགས་བསྟན་པ་ནི། །བར་དོ་སྤྱི་བཞག་ཉམས་སུ་བླངས་ཐབས་སོ། །ཞེས་

པས༑ འདི་ལ་བར་དོ་སྤྱིའི་རྣམ་པར་བཞག་པ་དང་། བྱེ་བྲག་ཏུ་ཉམས་སུ་བླང་ཐབས་གཉིས་ལས། དང་པོ་ནི། རྒྱབ་ཆོས་འཁྲུལ་པ་རང་གྲོལ་ལས། བར་དོའི་ངོ་
བོ་ངེས་ཚིག་དབྱེ་བ་དང་། །རང་བཞིན་མཚན་ཉིད་ས་མཚམས་དཔེ་དྲུག་དང་། །རྟགས་དྲུག་གནས་དྲུག་ལུས་དྲུག་ཚེ་ཚད་དྲུག །སྣང་ལུགས་ངོ་སྤྲད་ཉམས་ལེན་གདམས་
ངག་དྲུག །ཉེས་དམིགས་ཕན་ཡོན་རྩ་ཚིག་དྲུག་དང་ནི། །རྣམ་གྲངས་བཅྭོ་བརྒྱད་བར་དོའི་ཆོས་ཀུན་རྫོགས། །ཞེས་པས། སྤྱིར་བར་དོ་དྲུག་ལས། འདིར་བཞིའི་
རང་བཞིན་བསྟན་པ་དང་། རྣམ་གྲངས་ཀྱང་བཅོ་བརྒྱད་དུ་གསུངས་པ་ལས། སྐབས་འདིར་བར་དོའི་ངོ་བོ། །ངེས་ཚིག །དབྱེ་བ། ས་མཚམས། གནས་ལུགས །
སྣང་ལུགས་དང་དྲུག་ལས། དང་པོ་ངོ་བོ་ནི། ད་ལྟ་ཐ་མལ་གྱི་ཤེས་པ། བཟོ་མ་བྱས་པའི་རང་ལུགས་གསལ་སྟོང་ཧྲིག་གེར་འཆར་བ་འདི་ཁོ་ན་བར་དོ་ཐམས་ཅད་ཀྱི་ངོ་བོ་ཡིན་
ཏེ༑ དེ་ཅིའི་ཕྱིར་ན། འདི་ཁོ་ན་རྟོགས་མ་རྟོགས་ཀྱི་ཁྱད་པར་ལས་བར་དོ་ཐམས་ཅད་འབྱུང་བའི་ཕྱིར་རོ། །གཉིས་པ་བར་དོའི་ངེས་ཚིག་ནི། སྔ་མའི་བག་ཆགས་དང་

༄༅། །སྣང་བ་ནི་འདས། ཕྱི་མའི་བག་ཆགས་ནི་མ་ཤར། སྔ་ཕྱི་གཉིས་ཀྱི་བར་དོའི་སྣང་བ་ཉམས་སུ་མྱོང་བདོ་བའི་ཕྱིར། བར་དོ་ཞེས་མིང་དུ་བཏགས་
པའོ༑ །གསུམ་པ་དབྱེ་བ་ནི། རང་བཞིན་སྐྱེས་གནས་ཀྱི་བར་དོ་དང་གཅིག །འཆི་ཁ་སྡུག་བསྔལ་གྱི་བར་ད་དང་གཉིས། ཆོས་ཉིད་ཞི་ཁྲོའི་བར་དོ་དང་གསུམ། རྣམ་སྨིན་
སྲིད་པའི་བར་དོ་དང་བཞིའོ། །བཞི་པ་ས་མཚམས་ནི། སྐྱེས་ན་འཆི་ནད་ཀྱི་བཏབ་པ་ཚུན་ཆད་དང་པོའོ། །འབྱུང་བཞིའི་ཐིམ་ལུགས་ནས་ནང་དབུགས་ཆད་པ་ཚུན་ཆད་
གཉིས་པའོ། །ནང་དབུགས་ཆད་ནས་ལྷུན་གྲུབ་ཀྱི་སྣང་བ་ཚུན་ཆད་གསུམ་པའོ། །དེ་ནས་མངལ་དུ་ཚུད་པ་ཚུན་ཆད་བཞི་པའོ། །ལྔ་པ་སྣང་ལུགས་ནི། གདོས་
བཅས་སུ་གྲུབ་པས་ཡེ་ཤེས་ཀྱི་སྣང་བ་འགག་པ་ནི་དང་པོ་སྟེ། ཉི་ཟླ་ཁ་སྦྱོར་ལས། ཁམས་རྣམས་དང་ནི་ཕུང་པོ་དང་། །སྐྱེ་མཆེད་རྣམས་དང་དབང་པོ་དང་། ཡུལ་དང་
ཡུལ་ཅན་ཤེས་པ་རྣམས། །ཞེས་སོ། །གཉིས་པ་གནས་ལུགས་ནི། ཀློང་གསལ་ལས། འཆི་རྐྱེན་ནད་ཀྱི་འབྱུང་བ་འཁྲུག །ལུས་ངག་ཡིད་གསུམ་སྡུག་བསྔལ་

ལོ༑ །ཞེས་སོ། །གསུམ་པ་ནི། དེ་ཉིད་ལས། བདག་འཛིན་ལུས་ཀྱི་རྟེན་བོར་ནས། །ཆོས་ཉིད་དོན་ལ་སྤྱོད་པའོ། །ཞེས་སོ། །བཞི་པ་ནི། ཐལ་འགྱུར་
ལས༑ སྔོན་བྱུང་སྲིད་པའི་ཤ་གཟུགས་ཅན། །དབང་པོ་ཀུན་ཚང་ཐོགས་མེད་རྒྱུ། །ལས་ཀྱི་རྫུ་འཕྲུལ་ཤུགས་དང་ལྡན། །མི་ལྡོག་དེ་ནི་དྲི་ཟའོ། །ཞེས་སོ། །དྲུག་
པ་སྣང་ལུགས་ནི། དེ་ཉིད་ལས། བར་མ་དོ་ཡི་སྣང་བ་ནི། །རང་བཞིན་གནས་པས་ཕུང་པོ་དང་། །ཁམས་དང་ཉོན་མོངས་ཡུལ་དུ་སྣང་། །འཆི་ཁའི་ལང་ལིང་བན་
བུན་དང་། །ཤེས་པ་གཅིག་ཏུ་མི་གནས་པའོ། །ཆོས་ཉིད་བར་དོར་སྐུ་དང་ཡང་། །ཡེ་ཤེས་འོད་དང་ཁ་དོག་གོ། །ཐིག་ལེ་མཆེད་དང་འབྱུང་སྣང་དག །ཅིར་སྣང་ཆོས་
ཉིད་གཞལ་ཡས་སོ། །སྲིད་པ་སྣང་བ་ཕྱད་ཕྱོད་དང་། །ཡད་ཡུད་རྩི་ལམ་སྣང་བ་ལྟར། །བདེན་སྣང་བརྫུན་པ་ཡིད་ཀྱི་ལུས། །དཀར་པོ་ལ་སོགས་རིགས་དྲུག་འོད། །
སོ་སོའི་དམིགས་ཡུལ་སྣང་བའོ། །ཞེས་སོ། །གཉིས་པ་བྱེ་བྲག་ཏུ་ཉམས་སུ་བླང་ཚུལ་ལ་བཞི་སྟེ། སྐྱེས་གནས་བར་དོ་ལ་ཐོས་བསམ་གྱི་སྒྲོ་འདོག་བཅད་པ་བྱ་ཁྲ་ཚང་

༄༅། །ཚང་དུ་འཇུག་པའམ། དེད་དཔོན་གསེར་གླིང་དུ་ཕྱིན་པ་ལྟ་བུའི་གདམས་ངག་དང་གཅིག །འཆི་ཁའི་བར་དོ་ལ་མི་གསལ་བ་གསལ་གདབ་པ་
སྒེག་མོས་མེ་ལོང་ལ་བལྟ་བའམ། རྒྱལ་པོའི་བཀའ་ཕྲིན་བསྐུར་བ་ལྟ་བུའི་གདམས་ངག་དང་གཉིས། ཆོས་ཉིད་བར་དོ་ལ་རང་སྣང་ལ་ཡིད་ཆེས་པ། ཆོམ་པོ་གྲོགས་དང་
འཕྲད་པའམ། མ་པང་དུ་བུ་འཇུག་པ་ལྟ་བུའི་གདམས་ངག་དང་གསུམ། སྲིད་པའི་བར་དོ་ལ་ལས་ཀྱི་འཕྲོ་མཐུད་པ་ཡུར་བ་ཁ་ཆད་པ་ལ་ཝ་འཛུག་པ་ལྟ་བུའི་གདམས་ངག་
དང་བཞིའོ། །དང་པོ་ནི། བྱ་ཁྲ་དེས་ཚང་ལེགས་པར་བརྟགས་པའམ། དེད་དཔོན་གྱི་རྒྱ་མཚོ་ལ་ནོར་བུ་ལེན་དུས་བྱ་རོག་དང་དུང་ལ་སོགས་པས་ཆུ་སྲིན་གྱི་སྒྲོ་འདོག་ལེགས་པར་
བཅད་ན་འགྲོ་དགོས་པ་བཞིན་དུ། འདིར་ཡང་བླ་མའི་དྲུག་དུ་ཡང་དག་པའི་གདམས་ངག་ལ་ཐོས་བསམ་གྱི་ལམ་མི་འཆུག་པར་བྱེད་པ་སྟེ། དབང་པོ་རབ་འབྲིང་ཐ་མ་གསུམ་
ལས༑ རབ་ཀྱི་རབ་སྦྲུལ་མདུད་ནམ་མཁའ་ལ་བོར་བ་ལྟར་གྲོལ་བ་དང་། རབ་ཀྱི་འབྲིང་མཚོ་ནང་དུ་ཁ་བ་བབ་པ་ལྟར་གྲོལ་བ་དང་། རབ་ཀྱི་ཐ་མ་ཆབ་རོམ་ཆུར་ཞུ་བ་ལྟར་

གྲོལ་བ་སྟེ། དང་པ་ནི། བླ་མའི་བྱིན་རླབས་དང་། ཟབ་མོའི་གདམས་པ་བརྗོད་པ་ཙམ་གྱིས་སྣོད་ལྡན་གྱི་སློབ་མ་དེ། ཡེ་ཐོག་དང་པོ་ཀུན་ཏུ་བཟང་པོའི་གཞི་ཐོག་ཏུ་
རྩོལ་མེད་ལྷུག་པར་རང་གྲོལ་བའོ། །གཉིས་པ་ནི། ཟབ་མོའི་གདམས་ངག་ཉམས་སུ་བླང་པས་ཉོན་མོངས་པ་ཅི་སྐྱེས་ཆོས་ཉིད་ཀྱི་ངང་དུ་ར་གཅིག་པར་རྟོགས་ནས་རང་
གྲོལ་བའོ། །གསུམ་པ་ནི། གདམས་པ་ངོ་སྤྲད་པ་རྣམས་ཉམས་སུ་བླང་པས་རིམ་གྱི་འཁྲུལ་པ་རང་སྣང་དུ་ངོ་ཤེས་ཏེ་གྲོལ་བའོ།། །།གཉིས་པ་འཆི་
ཁའི་བར་དོ་ནི་གསུམ་སྟེ། གདམས་པའི་མཚོན་ཚུལ། འབྱུང་བའི་སྡུད་ཚུལ། ངོ་སྤྲོད་ཀྱི་གདབ་ཚུལ་ལོ། །དང་པོ་ནི། སྒེག་མོས་མེ་ལོང་གི་ངོས་ལ་བལྟས་
པས་རང་གི་བཞིན་གསལ་བར་མཐོང་བའམ། མི་གཅིག་ལ་རྒྱལ་པོས་བཀའ་ཕྲིན་བསྐུར་བ་ན་ཆད་པ་བྱུང་གི་དོགས་ནས། ཕྲིན་མི་རྗེད་པ་ལྟར་བར་དོའི་གདམས་པ་
གསལ་གདབ་པས་བདག་ཉིད་འཁོར་བར་ལྟུང་གིས་དོགས་ནས་མི་རྗེད་པ་སྟེ། དེའང་འབྲིང་གི་རབ། སྙིང་སྡུག་མཛའ་བོ་མཐོང་བ་ལྟ་བུ། འབྲིང་གི་འབྲིང་། མེ་

༄༅། །ལོང་ལ་བྱད་གསལ་བ་མཐོང་བ་ལྟ་བུ། འབྲིང་གི་ཐ་མ། ཁབ་མིག་ཏུ་སྐུད་པ་འཛུད་པ་ལྟ་བུ་དང་གསུམ་ལས། དང་པོ་ནི། འཆི་ལྟས་ཚང་
བའི་དུས་ས་ཚེ་འདིའི་ཞེན་འཛིན་མེད་པར་བླ་མའི་གདམས་ངག་འབའ་ཞིག་ཡིད་ལ་གསལ་བར་འདུག་ན་དེས་ཆོག་པའོ། །གཉིས་པ་ནི། འཆི་ཁའི་དུས་དེར་བླ་མའམ་མཆེད་
གྲོགས་དམ་ཚིག་དང་ལྡན་པས་ཆོས་ཉིད་བར་དོའི་གདམས་པ་རྣམས་གདབ་པས་གསལ་ལམ་གྱི་འགྲོ་བས་ཏེ་དེས་ཆོག་པའོ། །གསུམ་པ་ནི། སྐད་ཅིག་ཀྱང་གདམས་པའི་
དོན་ལ་མ་ཡེངས་པར་བྱེད་པའོ། །གཉིས་པ་ནི། ཀློང་གསལ་ལས། གང་ཞིག་སྐྱེས་བུ་འཆི་བའི་ཚེ། །རྟགས་ནི་རྣམ་པ་གཉིས་སུ་བཤད། །ཅེས་པས། ཕྱི་
ནང་གི་རྟགས་གཉིས་འབྱུང་སྟེ། དེའང་སྔ་མོ་ནས་འཆི་ལྟས་བརྟགས་ལ། འཆི་བ་བསླུ་བའི་ཐབས་ལ་འབད། དེ་མི་བསླུས་པའི་ཚེ། ཡོ་བྱད་ཅི་འདུག་པ་བླ་མ་དང་དགེ་
འདུན་ལ་སྤང་དག་བྱས་ནས། རབ་གངས་ཁྲོད་དམ་རིའི་རྩིབ་ལ་སོགས་པར་ཕྱིན་ནས་འཆི། འབྲིང་སྤྲང་པོ་ལྟར་རྒྱུས་མེད་པའི་ཡུལ་དུ་འཆི། ཐ་མ་རི་ཁྲོད་ལ་སོགས་

དབེན་པར་ཆོས་གྲོགས་གཅིག་ཙམ་ཉེ་དྲུང་དུ་བཞག་ལ། དཀོན་མཆོག་གི་མཆོད་པ་དང་། འབྱུང་པོ་ལ་གཏོར་མ་ཕུལ་ལ། གདམས་པའི་གཟེར་གདབ་པར་བྱའོ། །དེའང་
ཉི་ཟླ་ཁ་སྦྱོར་ལས། སྐྱེས་བུའི་ལུས་ལ་ནད་བཏབ་ནས། །རྟགས་ནི་སུ་ལ་བྱུང་བ་ནི། །འཆི་བའི་དུས་ནི་བཏབ་པ་ཡིན། །ས་ནི་ས་ལ་ཐིམ་པ་དང་། །དེ་བཞིན་ཆུ་
དབ་མེ་དང་རླུང་། །སོ་སོར་རང་ལ་ཐིམ་པ་ནི། །སྐྱེས་བུའི་ལུས་ལ་འདི་ལྟར་འོང་། །ཞེས་པས། འདི་ལ་གསུམ་སྟེ། འབྱུང་བའི་ཐིམ་ཚུལ། རླུང་གི་འབྲོས་
ཚུལ༑ སྣང་བའི་སྡུད་ཚུལ་ལོ། །དང་པོ་ནི། དེ་ཉིད་ལས། ས་ནི་ས་ལ་རིམ་ཐིམ་པས། །ལུས་ནི་ལྕི་ཞིང་ལྡང་མི་ནུས། །ལངས་ནས་འགྲོ་བའི་སྟོབས་ཀུན་ཟད། །
ཆུ་ནི་ཆུ་ལ་ཐིམ་པའི་ཚེ། །ཁ་ཆུ་སྣ་ཆུ་འཛག་པར་བྱེད། །དེ་བཞིན་མེ་ལ་མེ་ཐིམ་པས། །ཁ་སྣ་དག་ནི་རབ་ཏུ་སྐེམས། །ལུས་ཀྱི་མཐའ་ཡི་དྲོད་རྣམས་འཆོར། །
ལུས་ཀྱི་བཀྲག་དང་གཟི་མདངས་ཉམས། །དེ་བཞིན་རླུང་ལ་རླུང་ཐིམ་པས། །དབུགས་ནི་ངར་ངར་ཡན་ལག་གཡབ། །མིག་ཀྱང་གྱེན་ལ་བཟློག་པར་བྱེད། །རྟགས་

༄༅། །འདི་སུ་ལ་བྱུང་བ་དེ། །འདི་ལ་མི་གནས་ཕ་རོལ་འགྲོ། །དེ་ཚེ་བླ་མའི་གདམས་ངག་རྣམས། །རང་གི་རྒྱུད་ལ་འདྲེས་པར་བྱ། ཞེས་
སོ༑ །གཉིས་པ་ནི། ཀློང་གསལ་ལས། འདེག་བྱེད་དོན་གྱི་རླུང་འཕྲོས་པས། །ལུས་ནི་མི་ཐེག་སྒྱིད་པ་སྐྱུར། །ཡན་ལག་མི་འདུས་སྨྲ་བ་དཀའ། །མིག་
བཟློག་དབུགས་ནི་ཕྱི་རུ་ཕུལ། །བཀྲག་མདངས་བསྐྱེད་པའི་རླུང་བྲོས་པས། །ལུས་བརྣམས་ཁ་སྣ་བག་རྡུལ་ཆགས། །ཤ་ཚ་ཁ་སྐམ་གཤིན་དྲི་བརྣབས། དངས་
སྙིག་འབྱེད་པའི་རླུང་བྲོས་པས། །བཟའ་བཏུང་མི་ལེན་ལུས་སྟོབས་འཚོར། །མེ་དང་མཉམས་པའི་རླུང་བྲོས་པས། །ལུས་ཀྱི་དྲོད་རྣམས་མཐའ་ནས་འཆོར། །བསྐུལ་
པ་ལས་ཀྱི་རླུང་བྲོས་པས། །ལུས་ལ་ཟང་ཟིང་ཕྱད་ཕྱོད་ལ། །རྩ་བྲན་ཁྲག་ནི་སྲོག་རྩར་འདུས། །ཞེས་སོ། །གསུམ་པ་ནི། ཡང་དེ་ཉིད་ལས། དེ་ཚེ་
སྣང་བ་འདི་ལྟར་འདུ། །ཕྱི་ཡི་དབང་པོ་དྲན་བྱེད་རྣམས། །མུན་སྲོས་བཞིན་དུ་འུབས་ཀྱི་འདུ། །རིག་པ་སྙིང་གི་དཀྱིལ་དུ་འདུས། །སྨྲ་ཡང་མི་ཤེས་དྲན་པ་ཉམས། །

དེ་ནས་ལུས་ཀྱི་ཁྲག་འདུས་ནས། །སྲོག་རྩའི་ནང་ནས་སྙིང་དུ་བརྒྱབ། །ཁ་གདང་མིག་ནི་སྐྱ་ལོག་འགྲོ། །དབུགས་ནི་ཁྲུ་གང་ཙམ་དུ་ཆད། །དེ་ནས་ཁྲག་ཐིག་
གཉིས་བརྒྱབ་པས། །མགོ་འགུག་དབུགས་ནི་མདའ་གང་ཆད། །དེ་ནས་ཁྲག་ཐིག་གསུམ་བརྒྱབ་པས། །ཨིག་ཅིང་དབུགས་ནི་འདོམ་གང་ཆད། །དེ་ནས་ཕྱི་དབུགས་
ཆད་པ་དང་། །རིག་པ་སྙིང་དཀྱིལ་བརྒྱལ་ནས་སྡོད། །དེ་ནས་ནང་གི་དབུགས་ཆད་ནས། །ཆོས་ཉིད་བར་དོ་འཆར་བ་ཡིན། །ཞེས་པས། ཁྲག་ཐིག་རྣམས་བརྒྱབ་
དུས་རྒྱལ་པོ་གདན་ལ་བཞུགས་པ་ལ། བློན་པོའི་སྐྱོག་རྡོ་འཕངས་པ་ཞེས་བྱ་སྟེ། དབུགས་རིང་ནར་གྱིས་ཕྱིར་ཁྲུ་གང་མདའ་གང་འདོམ་གང་སོང་ཙམ་པ་ལས་རྦད་
རྦད་ཆད་ནས་ཐ་མ་སྙིང་ནང་དུ་ཁྲག་ཐིག་གསུམ་གྱི་འོད་གསལ་གྱི་རྩ་གང་བར་བྱས་དུས། མི་གཅིག་གི་ཟན་ཟ་ཡུན་དུ་དྲན་མེད་དུ་བརྒྱལ་བའོ། །དེ་ནས་ཨ་ཧ་གཉིས་
སྙིང་ཀར་འཕྲད་ནས་འོད་གསལ་འཆར་རོ། །གསུམ་པ་ནི། ཉི་ཟླ་ཁ་སྦྱོར་ལས། བླ་མ་མཆེད་དང་རྡོ་རྗེ་སྤུན། །ཤེས་པ་གསལ་ཡང་གདབ་པར་བྱ། །ཞེས་

༄༅། །པས༑ དེ་ལྟར་འབྱུང་བ་རྣམས་ཐིམ་པར་གྱུར་ཙམ་ལ། བླ་མའམ་རྡོ་རྗེ་སྤུ་སྲིང་དམ་ཚིག་དང་ལྡན་པས། རྣ་བར་སྙུག་མའམ་ཤོག་གུའི་
སྦུ་གུའི་སྦུབས་སུ་མཆུ་བཙུག་པའི་ནང་ནས་མར། རིགས་ཀྱི་བུ་ཅི་ལའང་མ་ཆགས་ཤིག །ཆོས་ཉིད་ཀྱི་བར་དོ་ལ་སྐུ་དང་ཡེ་ཤེས་ཀྱི་ཞིང་ཁམས་འཆར་གྱི། དེ་རང་སྣང་
དུ་ངོ་ཤེས་པར་གྱིས་ཤིག །བདེ་བར་གཤེགས་ཤིག ཅེས་ལེན་གསུམ་བརྗོད་པར་བྱའོ། །གསུམ་པ་ཆོས་ཉིད་ཀྱི་བར་དོ་ནི། ལའམ་འཕྲང་ལ་དགྲ་བྱུང་ནས་སྔངས་
པ་ལས། རང་གི་གྲོགས་སུ་ཤེས་པའི་སྐད་ཅིག་ལ་འཇིགས་སྐྲག་དང་བྲལ་ནས་བདེ་བའམ། མ་བུ་དང་འཕྲད་ནས་ཡིད་ཆེས་པ་ལྟ་བུ་ནི། དབང་པོའི་བྱེ་བྲག་གསུམ་
ལས༑ ཐ་མའི་རབ་བུམ་པ་ཆག་པ་ལྟ་བུ་ནི། དེ་ནས་རླུང་རྣམས་པར་ཤེས་པ་ལ་ཐིམ་པས་ནང་དབུགས་ཆད་དེ། རྣམ་ཤེས་ནམ་མཁའ་ལ་ཐིམ་པས་དབུགས་བར་
སྣང་ལ་ཡལ། དེའི་ཚེ་རིག་གདངས་སྙིང་ཀར་འདུས་པས་ལུས་སེམས་འབྲེལ་ཐག་ཆད། འོད་གསལ་གྱི་སྣང་བ་ཤར་བའི་དུས་དེར་སེམས་དང་ཡེ་ཤེས་རྒྱབ་གྱེས་

པས༑ འཁོར་འདས་རྒྱབ་གྱེས་ཏེ། འཁོར་བ་ཉིད་མྱ་ངན་ལ་འདས་པར་གྲོལ་བ་ཞེས་བྱའོ། །དེའི་ཚེ་ནམ་མཁའ་འོད་གསལ་ཐིམ་པ་ཞེས་བྱ་བའི་སྐད་ཅིག་དང་
པོ་ལ། དབྱར་མ་སྟོན་གྱི་ནམ་མཁའ་སྤྲིན་དང་བྲལ་བ་ལྟ་བུར་འབྱུང་སྟེ། དེ་ཉིད་ངོས་ཟིན་ན་ཀ་དག་གི་གཞི་ལས་རང་གྲོལ་བའོ། །དེ་ནས་མདུན་གྱི་ནམ་མཁའ་ལ་ཡེ་
ཤེས་ཀྱི་གདངས་ཞེས་བྱ་བ་ཚོན་སྣ་ལྔ་ཡི་གྲུ་གུ་བརྐྱང་པ་ལྟར་མིག་ནས་ཟུག་པར་སྣང་སྟེ། མིག་ཐུགས་རྗེ་རྒྱུན་མི་ཆད་ཀྱི་ཐག་པ་རྡོ་རྗེ་སེམས་པའི་ཁང་སིང་གི་ལམ་ལ་
གཏད༑ རིག་པ་སྟོང་གསལ་འདུས་མ་བྱས་པ་ལ་གཏད་དོ། །དེ་ཉིད་ལ་མ་ཡེངས་པས་ཡར་གྱི་ཟང་ཐལ་ལ་སྐད་ཅིག་ལ་རང་གྲོལ་བའོ། །དེའི་ཚེ་དུས་མ་འགྱུར་
བར་སྣང་བ་འགྱུར་ནས། ཕྱིའི་ས་རྡོ་རི་བྲལ་རྩི་ཤིང་ནགས་ཚལ་ཉི་མ་ཟླ་བ་ལ་སོགས་པའི་སྣང་བ་འགྱུར་རབ་ནུབ་ནུས། ནང་ཆོས་ཉིད་འོད་གསལ་གྱི་ཞིང་ཁམས་
རྣམ་པར་དག་པ་ཕྲ་ལ་དངས་པ། གསལ་ལ་འཚེར་བ་རང་བཞིན་གྱི་བཀྲག་ལ་ཉམ་ང་བ། ཕྱིའི་རྒྱ་མཚོ་ཆེན་པ་མཐོང་བ་བཞིན་མེར་རེ་རེ་ཤར་བས་འཇིག་རྟེན་གྱི་

༄༅། །ཁམས་ཐམས་ཅད་གདལ་བར་འཆར་རོ། །དེའང་ཁ་དོག་ལྔ་ལྡན་འོད་དུ་འབར་བ་ལ། མནན་ན་ནེམ་བྱེད་ཅིང་། བཏེག་ན་འཕར་བ་
སྙམ་བྱེད་པ་སྟེ། ཐལ་འགྱུར་ལས། འདིར་ནི་ཆོས་ཉིད་བར་དོ་བཤད། །འཆི་ཁ་ལས་ནི་ཐལ་བའི་ཚེ། །རྣམ་ཤེས་ནམ་མཁའ་དག་ལ་ཐིམ། །ནམ་མཁའ་
འོད་གསལ་ལོ་ཐིམ་དུས། །ཕྲ་རག་སྣང་བ་ཀུན་འགག་སྟེ། །དབང་པོ་ཀུན་ལྡན་འོད་ཀྱི་ལུས། །ལུས་དང་གྲིབ་མ་བཞིན་དུ་འགྱུར། །དེ་ཚེ་འོད་སྣང་དུམ་བུའི་ཚེ། །
མཁས་པས་སྣང་བ་མཆེད་པ་བཟུང་། །གཡ་བ་རླུང་དག་མཆེད་པ་ཡིས། །ཁ་དོག་ལྔ་ཡི་འོད་ཟེར་རྣམས། །མ་ངེས་འཇའ་ཚོན་རིས་སུ་སྣང་། །ཞེས་དང་། ཉི་
ཟླ་ཁ་སྦྱོར་ལས། རང་བཞིན་དགེ་པའི་སྣང་བ་འདི་ལྟ་སྟེ། སྐྱེས་བུ་རྣམས་ཀྱི་རྣམ་པར་ཤེས་པ་འོད་གསལ་ལ་ཐིམ་པ་ཞེས་བྱ་སྟེ། དབུགས་ཕྱི་ནང་གི་འདུ་འབྲལ་
ཆད་ནས་རང་གི་དབང་པོ་རྣམས་ཀྱི་ཆ་ལས་དངོས་པོར་སྣང་བ་མེད་དེ།ཡོད་པ་སྙམས་པའི་ཤེས་པ་ནི་འབྱུང་ངོ་། །གདོས་བཅས་ཀྱི་ལུས་ནི་མི་སྣང་སྟེ། འོད་ཀྱི་ལུས་

སུ་གསལ་ལོ། །དེའི་ཚེ་མཐོང་ཚད་ཙམ་དུ་འོད་ཟེར་ལྔ་ཡི་ད་ལར་སྣང་བའོ། །དེ་ཡང་སྣང་བའི་འོད་དེ་དག་གིས་ཕྱི་ནས་བལྟས་ན་ནང་གསལ་ཞིང་། ནང་ནས་
བལྟས་ན་ཕྱི་གསལ་བ་ལ་སོ་སོར་མ་འདྲེས་པ། བལྟས་ན་ཤིན་ཏུ་ཕྲ་བ། འགྱུ་བ། འགུལ་བ། འཕྲིག་པ་རབ་ཏུ་འཚེར་བ་ལྷུན་སྡུག་པའོ། །ཤིན་ཏུ་རྒྱ་
ཆེ་བ་ལ་དཔག་ཅིང་བསམ་པའི་དམིགས་སུ་མ་ཚུད་པ། སྤངས་མཐོ་བ་ལ་རྩེ་མོ་ཡངས་པ་ཞེས་བྱ་སྟེ། དེ་ཉིད་ཐམས་ཅད་ཀྱི་འབྱུང་གནས་སུ་བཞུགས་སོ། །
དེ་དག་ནི་འོད་ཁ་དོག་ལྔ་ལྡན་ཏེ། དཀར་པོ་རང་ས་ན་གསལ་ལ་ཟེར་འཕྲོ་བ། དེ་བཞིན་དུ་སེར་པོ་དང་། དམར་པོ་དང་། ལྗང་གུ་དང་། མཐིང་ག་རྣམས་
ཀྱང་རང་ས་ན་གསལ་ལ་ཟེར་འཕྲོ་བ་སྟེ། དེ་དག་ཀྱང་འབྱར་ལ་མ་རེག་ཅིང་མ་འདྲེས་པར་ཁ་དོག་གསལ་ལ་ཤིན་ཏུ་ལྷུན་སྡུག་པར་གནས་སོ། །ཞེས་སོ། །དེའི་
ཚེ་སྣང་བ་མཆེད་པ་རྣམས་རང་སྣང་དུ་བཟུང་པ་སྟེ། རང་ངོ་ཤེས་པས་སྐད་ཅིག་མ་ལ་གྲོལ་བའོ། །དེའང་བར་དོའི་སྣང་བ་འདི་དག་སྔར་བཤད་པའི་གདོད་མའི་

༄༅། །གཞི་དང་། ལྷུན་གྲུབ་ཀྱི་སྣང་བ་རྣམས་འཆར་བ་ཡིན་པས། དེ་ཉིད་རང་ངོ་ཤེས་པ་ཙམ་གྱི་ནང་གསལ་གདོད་མའི་གཞི་ལས་གྲོལ་བ་
ཡིན་ནོ། །དེ་ནས་འོད་གསལ་ཟུང་འཇུག་ལ་ཐིམ་པ་ཞེས་བྱ་བ། ཞི་ཁྲོའི་དཀྱིལ་འཁོར་མངོན་པར་སྣང་བ་སྟེ། ཐ་མའི་འབྲིང་པོ་སེང་གེའི་གསོབ་མཐོང་བ་ལྟ་
བུའི་གྲོལ་ལུགས་སུ་འབྱུང་བས་མདངས་ཀྱི་ཐོག་མར་སྐུ་རྣམས་སྣང་བ་ནི། ཀློང་གསལ་ལས། དེ་ཚེ་སྒྲ་འོད་ཟེར་དུ་འཁྲིག །སྐུ་ཡི་སྣང་བས་སྐྲག་པར་བྱེད། །
ཅེས་པས། སྐད་ཅིག་མ་དེ་ལ་ལུས་བོར་བའི་གནད་ཀྱི། ལྷུན་གྲུབ་རང་སྣང་གི་ཁྲག་འཐུང་ཁྲོ་བོའི་དཀྱིལ་འཁོར་འཆར་བ་སྟེ། ཆེ་བ་རི་རབ་ཙམ་དང་། 
འབྲིང་རང་ལུས་བོང་ཙམ་དང་། ཆུང་བ་ཡུང་འབྲུ་ཙམ་ཤིན་ཏུ་མང་ཞིང་མགོ་བརྙན་སྣ་ཚོགས་པས་མཚོན་ཆ་སྣ་ཚོགས་པ་ཐོགས་ནས་རང་ཉིད་གང་དུ་འགྲོ་བའི་
ཕྱོགས་སུ་རྒྱུག་ཅིང་བརྡེགས་པར་སྣང་བ་དང་། འོད་ཟེར་མཚོན་ཆའི་རྣམ་པས་བརྡེག་པ་དང་འཇུགས་པར་སྣང་ངོ་། །འོད་ཀྱི་ནང་ནས་ཆོས་ཉིད་ཀྱི་རང་སྒྲ་འབྲུག་

སྟོང་ཙམ་པས་རྒྱོབ་ཅིག་དང་སོད་ཅིག་དང་། ཟུང་ཞིག་ལ་སོགས་པའི་སྒྲ་སྐད་མི་སྙན་པ་སྣ་ཚོགས་སུ་སྒྲོགས་པའི་འོད་ཀྱི་འཇིགས། སྒྲས་སྲངས། ཟེར་གྱིས་
སྐྲག་གོ། །དེའང་རང་སྣང་དུ་མ་ཤེས་པ་རྣམས་ལ་བདུད་དང་གཤིན་རྗེའི་རྣམ་པ་ཅན་སོ་སོར་འཆར་རོ། དེ་ཡང་ལྷ་ཚོགས་དེ་རྣམས་གནས་ཡངས་དོག་གི་དུང་ཁང་
ནང་ནས་ཡུང་འབྲུ་ཙམ་ལས་མེད་ཀྱང་། བར་དོར་འཇིག་རྟེན་གྱིས་ཁམས་ཁྱབ་པར་སྣང་བའོ། །དེ་ཉིད་རང་སྣང་དུ་ངེ་ཤེས་པས་སྐད་ཅིག་ལ་ཁྲག་འཐུང་གི་སྐུར་
གྲོལ་ནས་འཚང་རྒྱ་བ་ནི། བླ་མའི་གདམས་ངག་གི་རང་སྣང་རིག་པའི་རྩལ་དུ་ངོ་ཤེས་པས། སིང་གེའི་གསོབ་མཐོང་བ་ལྟ་བུར་མཚང་ཕུག་ནས་རིག་སྟེ། སྔར་
གོམས་པའི་གདོད་མའི་འོད་གསལ་མ་དང་ཕྱིས་ཤར་བ་བ་རང་བྱུང་གི་འོད་གསལ་མ་བུ་གཉིས་འདྲེས་ཏེ། རང་ཤར་རང་གསལ་རང་གྲོལ་དུ་སྔར་འདྲིས་ཀྱི་མི་དང་
འཕྲད་པ་ལྟར་རང་རིག་རང་གསལ་དུ་རང་གྲོལ་བའོ། །འདིའི་ངོ་སྤྲོད་མ་ཐོབ་ན་གང་ཟག་བཟང་པོ་རྣམས་ཀྱང་འདི་ནས་ལྡོག་སྟེ། མན་ངག་སྙིང་གི་དགོངས་པ་

༄༅། །ལས༑ ཀྱི་གསང་བའི་བདག་པོ། །དེ་ལྟར་ངོ་མ་འཕྲོད་ན་བསྒོམས་བསྒྲུབ་ཅི་ཙམ་བྱས་ཀྱང་འཚང་མི་རྒྱའོ། །གདམས་ངག་དང་མ་
འཕྲད་པས་འོད་ཀྱི་འཇིགས་སོ། །སྒྲས་སྔང་ངོ་། །ཟེར་གྱི་སྐྲག་གོ། །གདམས་པའི་གནད་མ་ཤེས་ན་སྒྲ་འོད་ཟེར་གསུམ་ངོ་མ་ཤེས་པས་འཁོར་བར་འཁྱམ་མོ། །
ཞེས་གསུངས་སོ། །དེ་ནས་ཐ་མའི་ཐ་མ་འབྲས་ཀྱི་ལྗང་བུ་ནི། རིམས་ཀྱི་འཆར་ཚུལ་རྣམས་འབྱུང་བས་གྲོ་ཏེ། ཀློང་གསལ་ལས། དེ་ལྟར་སྣང་བ་དེ་དག་ལས། །
རིགས་ལྔ་ཡབ་ཡུམ་ཚོམ་བུར་གསལ། །དཔག་མེད་གྲངས་ལས་འདས་པ་ལ། །ཁེ་དོག་ཕྱག་རྒྱ་རྒྱན་དང་བཅས། །གདན་ཁྲི་བཞུགས་ཚུལ་ཆ་སྙོམས་པ། །
ལྔ་ལྔའི་ཟུང་ལ་འོད་ཀྱིས་བསྐོར། །ཡབ་ཡུམ་སོ་སོའི་ཆ་འཛིན་པ། །སེམས་དཔའ་དང་ནི་སེམས་མར་བཅས། །དཀྱིལ་འཁོར་གཅིག་རྫོགས་ཉིད་དུ་འཆར། །
ཞེས་པས། ཞག་ལྔར་སྣང་སྲིད་ཐམས་ཅད་འོད་དང་སྐུ་རུ་འཆར་ཏེ། དེའང་ཞག་དང་པོ་ལ་རྣམ་སྣང་ཡབ་ཡུམ་དང་བཅས་པ་འཆར། དེ་བཞིན་དུ་ཞག་གཉིས་པ་ལ་

མི་བསྐྱོད་པ་ཡབ་ཡུམ་འཁོར་བཅས། གསུམ་པ་ལ་རིན་ཆེན་འབྱུང་ལྡན་ཡབ་ཡུམ་འཁོར་བཅས། བཞི་པ་ལ་སྣང་བ་མཐའ་ཡས་ཡབ་ཡུམ་འཁོར་བཅས། 
ལྔ་བ་ལ་དོན་ཡོད་གྲུབ་པ་ཡབ་ཡུམ་འཁོར་བཅས། རེ་རེ་ལའང་ལྔ་ཚན་རེ་རེའི་ཚོམ་བུ་དང་བཅས་པ་འོད་ལྔའི་མུ་ཁྱུད་དང་ཐིག་ལེ་ཐིག་ཕྲན་གྲངས་མེད་པ་འཆར་རོ། །དེ་
ནས་ཞག་དྲུག་པ་ལ་རིགས་ལྔ་ཡོངས་རྫོགས་སྣང་བ་དང་ཡེ་ཤེས་བཞི་སྦྱོར་གྱི་སྣང་བ་འཆར་ཏེ། དེའི་དུས་སུ་དབུས་ཕྱོགས་ཐིག་ལེ་གདལ་བའི་ཞིང་ཁམས་ནས། སངས་
རྒྱས་རྣམ་པར་སྣང་མཛད་ཡབ་ཡུམ། ཤར་ཕྱོགས་ན་རྡོ་རྗེ་སེམས་དཔའ། ལྷོ་ན་རིན་ཆེན་འབྱུང་ལྡན། ནུབ་ན་སྣང་བ་མཐའ་ཡས། བྱང་ན་དོན་ཡོད་གྲུབ་པ། 
དེ་དག་ཡབ་ཡུམ་འཁོར་བཅས་དང་། དེའི་ཕྱི་རོལ་དུ་སྒོ་བ་ཡབ་ཡུམ་བརྒྱད་དང་། ཐུབ་པ་དྲུག་དང་། ཀུན་བཟང་ཡབ་ཡུམ་གཉིས་དང་བཅས་པ་ལོངས་སྐུའི་
ལྷ་བཞི་བཅུ་རྩ་གཉིས་སྙིང་གི་ནང་ནས་ཕྱིར་ཐོན་ཏེ་འཆར་རོ། །སྐུ་དེ་དག་ཀྱང་མི་ཆེ་བ། མི་ཆུང་བ། ཆ་མཉམ་པ། རྒྱན་ཆ་ལུགས་ཁ་དོག་བཞུགས་ཚུལ་དང་། 

༄༅། །གདན་ཁྲི་དང་རང་རང་གི་ཕྱག་རྒྱ་དང་བཅས་ཏེ། སྐུ་དེ་དག་ཀྱང་ལྔ་ལྔའི་ཟུང་གིས་ཁྱབ་པ་དང་། ལྔ་ཚན་རེ་རེ་ལ་འོད་ལྔའི་མུ་ཁྱུད་དང་བཅས་
པ༑ ཡབ་ཀྱི་ཆ་འཛིན་པའི་རིགས་ཀྱི་སེམས་དཔའ་དང་ཡུམ་གྱི་ཆ་འཛིན་པའི་རིགས་ཀྱི་སེམས་མ་དང་། དཀྱིལ་འཁོར་ཐམས་ཅད་གཅིག་ལ་གཅིག་རྫོགས་པར་གནས་
སོ༑ །དེའང་ཕྱོགས་བཅུར་རིགས་ལྔའི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་མཛད་པའི་རྣམ་པར་རོལ་པ་བསམ་གྱིས་མི་ཁྱབ་པ་རྣམས་ལ་ལྔ་ལྡན་ནས་གྲངས་
མེད་ལྡན་རྣམས་ཀྱི་བར་འཆར་ཏེ། ནམ་མཁའི་གར་ཁྱབ་སངས་རྒྱས་ཀྱི་ཞིང་ཁམས་ཆེན་པོས་ཁྱབ་ཅིང་། རང་ཉིད་ཀྱང་འོད་ལུས་སུ་སྣང་བའི་སྙིང་ཀ་དང་། དཀྱིལ་
འཁོར་དེ་དག་གི་ཐུགས་ཀར་འོད་ལྔའི་ཟེར་ཐག་གི་འབྲེལ་བར་སྣང་ངོ་། །དེ་དག་ཐམས་ཅད་ཀྱང་ཕྱི་ནང་ཀུན་ཏུ་ཡང་། གསལ་བ་ལྡེམ་མེར་མེར་འཁྱིལ་བ་
ལས༑ ཁ་དོག་སོ་སོར་གསལ་ཞིང་མ་འདྲེས་པ། འཕྲ་བ། འགུལ་བ། འཕྲིག་པ། རབ་ཏུ་འཚེར་བ། རྒྱ་ཆེ་བ། ལྷུན་བརྗིད་པ། སྤངས་མཐོ་བ། 

དམིགས་སུ་མ་ཚུད་པ། འོད་ཟེར་མཐའ་ཡས་པ་ཀུན་ཏུ་འཕྲོ་བ་འཆར་རོ། །འདིའི་དུས་སུ་གནད་ཀྱི་གདམས་པ་དྲན་པར་བྱ་བ་ལ་གསུམ་སྟེ། འཇུག་པ་ཤེས་པའི་
གནད༑ གྲོལ་བ་ལུས་ཀྱི་གནད། མཐར་ཕྱིན་པ་དེས་པའི་གནད་དོ། །དང་པོ་ལའང་གཉིས་ཏེ། རིག་པ་འོད་ལ་ཕར་འཇུག་པ་དང་། འོད་རིག་པ་ལ་ཚུར་
འཇུག་པའོ། །དང་པོ་ནི། ཀློང་གསལ་ལས། དེའི་ཚེ་རང་གི་སྙིང་ཁ་ནས། །ཟེར་ཐག་འོད་ཀྱི་ལུ་གུ་རྒྱུད། །ཚོམ་བུའི་ཐུགས་ཀར་འབྲེལ་སྙམ་པས། །
དེ་དག་ཐིག་ལེས་རབ་བརྒྱན་པས། །ཤེས་པ་ཟིན་པའི་ཡོན་ཏན་སྐྱེ། །ཞེས་དང་། ཉི་ཟླ་ཁ་སྦྱོར་ལས། དེའི་ཚེ་རང་གི་སྙིང་ཀ་ནས་འོད་ཤིན་ཏུ་འཕྲ་བ་ཞིག་འཆར་
ཏེ༑ ཚོམ་བུའི་དཀྱིལ་འཁོར་དང་རང་གི་སྙིང་ཁའི་འོད་ཟེར་དེ་གཉིས་འབྲེལ་བའི་ཚེ། སྐུ་དེ་དག་རྣམས་ཀྱི་ཐུགས་ཀར་འབྲེལ་ཏེ་འཆར་རོ། །དེ་ལ་རང་གི་ཤེས་པ་
ཟིན་ཏེ། ཟེར་ཐག་དེ་ཡང་ཐིག་ལེ་ཕྲ་མོ་གྲངས་མེད་པ་འཆར་རོ། །ཞེས་སོ། །གཉིས་པ་ནི། དེ་ནས་ཚོམ་བུའི་འོད་སྣང་གི་སྐུ་རྣམས་རང་ལ་ཐིམ་པར་སྣང་

༄༅། །བ་ནི། སྔ་མ་ལས། དེ་ནས་རང་གི་སྙིང་ཀ་ནས། །འོད་ཟེར་ཚོན་སྐུད་སྒྲིལ་བ་ཞིག །ཚོམ་བུའི་ཐུགས་ཀར་འབྲེལ་བར་སྣང་། །དེ་
ནས་ཚོམ་བུའི་སྐུ་དེ་རྣམས། །རང་ལ་ཐིམ་པའི་སྣང་བ་འཆར། །ཞེས་པ་དང་། ཉི་ཟླ་ཁ་སྦྱོར་ལས། དེ་ནས་ཡང་རང་གི་སྙིང་ཀ་ནས་འོད་ཟེར་གྱི་ཟེར་ཐག་ཚོན་
སྐུད་སྒྲིལ་བ་ཙམ་ཞིག་འཆར་ཏེ། དེ་ནས་སྐུ་དེ་དག་ཐམས་ཅད་རང་གི་ལུས་ལ་ཐིམ་པ་ཙམ་བྱེད་སྙམས་པའི་སྣང་བ་འཆར་ཏེ། དེ་ནི་འོད་རང་གི་རིག་པ་ལ་ཚུར་འཇུག་པ་
ཞེས་བྱའོ། །དེའི་ཚེ་སྐྱེས་བུ་རྣམས་ཀྱིས་ཡིད་ཆེས་པ་མ་དང་བུ་ཚ་འཕྲད་པ་ལ་བུའི་གདམས་ངག་དྲན་པར་གྱིས་ཤིག །ཅེས་སོ། །གཉིས་པ་གྲོལ་བ་ལུས་ཀྱི་གནད་
ནི༑ ཀློང་གསལ་ལས། ཕུང་པོ་ལྔ་ཡི་གཟུང་འཛིན་དང་། །ལོངས་སྤྱོད་རྫོགས་པའི་སྐུ་རུ་གྲོལ། །འབྱུང་བ་ཉོན་མོངས་རང་གྲོལ་བས། །འོད་གསལ་མ་བུ་རིག་
པས་གྲོལ། །ཞེས་པས། དེའི་དུས་སུ་ཕུང་པོ་ལྔའི་བདག་ཏུ་འཛིན་པ་རང་སར་དེངས་ཏེ། ལུས་འོད་གསལ་དུ་གྲོལ་ཞིང་ཆོས་ཉིད་ལ་གནས་ཤིང་འབྱུང་བ་ཕྲ་རག་

ལས་གྲོལ་བས། སྣང་བ་ཐམས་ཅད་འོད་གསལ་བདེ་བ་ཆེན་པོར་གྲོལ་ལ། ཉོན་མོངས་པ་ཕྲ་རག་ལས་གྲོལ་བས། རིག་པའི་ཡེ་ཤེས་མ་ལ་བུ་ཐིམ་གྱི་ཚུལ་
སོང་ངོ་། །དེ་ནས་ཟུང་འཇུག་ཡེ་ཤེས་ལ་ཐིམ་པ་ཞེས་བྱ་སྟེ། འདིའི་དུས་སུ་ཡེ་ཤེས་བཞི་སྦྱོར་རྡོ་རྗེ་སེམས་དཔའ་ཁོང་སེང་གི་ལམ་ཞེས་བྱ་བ་འཆར་བ་ནི། རང་
གི་སྙིང་ཀ་ནས་འོད་ཁ་དོག་ལྔའི་ཐག་པ་སྟེང་གི་ནམ་མཁའ་ལ་ཟུག་པའི་སྣང་བ་འཆར་ཏེ། ཉི་ཟླ་ཁ་སྦྱོར་ལས། རང་གི་སྙིང་ཀ་ནས་འོད་ཟེར་ཐག་ཤིན་ཏུ་ཕྲ་བ་ཞིག་
འཆར་རོ། །དེ་ནི་སྟེང་ག་ནམ་མཁའ་ལ་གྱེན་དུ་ཟུག་པར་སྣང་། དེའི་དུས་སུ་རང་གི་མ་ཡེངས་པར་བལྟས་པས། སྣང་ཆ་དེ་གཞན་དང་མ་འདྲེས་པར་སྣང་བས་
ཤིན་ཏུ་རྒྱ་ཆེ་བར་འཆར་ཏེ། དེ་ཡང་དང་པོ་མཐིང་གའི་སྣམ་བུའི་སྟེང་དུ། ཐིག་ལེ་ཟེར་དང་ལྡན་པ་མེ་ལོང་ཁ་སྦུབས་པ་ཙམ། དཔེར་ན་མུ་མེན་གྱི་ཕོར་པ་སྦུབས་པ་
ལྟ་བུ་ལ། ཡེ་ཤེས་ཀྱི་གཏིང་མདངས་དང་ལྡན་པ། ཤིན་ཏུ་གསལ་ལ་འཚེར་བ་དེ་ཡང་རང་བཞིན་གྱི་ཐིག་ལེ་ལྔ་ལྔས་བརྒྱན་པའོ། །དེའི་མཐའ་དང་དབུས་

༄༅། །མེད་པར་ཐིག་ལེ་དང་ཐིག་ཕྲན་གྱིས་བརྒྱན་པ་འཆར་རོ། །ཡང་དེའི་སྟེང་དུ་དཀར་པོའི་སྣམ་བུའི་སྟེང་དུ་ཐིག་ལེ་ཤིན་ཏུ་གསལ་བ། 
དཔེར་ན་ཤེལ་གྱི་ཕོར་པ་ཁ་སྦུབས་པ་ལྟ་བུ། ཡེ་ཤེས་ཀྱི་གཏིང་མདངས་དང་བཅས་པ་སྔ་མ་ལྟར་འཆར་རོ། །ཡང་དེའི་སྟེང་དུ་སེར་པོའི་སྣམ་བུའི་སྟེང་དུ་དཔེར་ན་གསེར་
གྱི་ཕོར་པ་ཁ་སྦུབས་པ་ལྟ་བུ་གོང་དང་འདྲ་བ་འཆར་རོ། །ཡང་དེའི་སྟེང་དུ་དམར་པོའི་སྣམ་བུའི་སྟེང་དུ། དཔེར་ན་པདྨ་ར་གའི་ཕོར་པ་ཁ་སྦུབས་པ་ལྟ་བུ་གོང་དང་འདྲ་
བ་འཆར་རོ། །དེའི་སྟེང་དུ་འོད་ཟླུམ་པོ་ཤིན་ཏུ་གསལ་བ་རྨ་བྱའི་གདུགས་ལྟ་བ་འཆར་རོ། །དེ་དག་ཀྱང་ཡེ་ཤེས་ལྔའི་སྣང་བ་སྟེ། བྱ་བ་གྲུབ་པའི་ཡེ་ཤེས་ནི་རྩལ་མ་
རྫོགས་པས་མི་སྣང་ངོ་། །དེ་ནི་ཡེ་ཤེས་བཞི་སྦྱོར་གྱི་སྣང་བ་ཞེས་བྱ་སྟེ། རྡོ་རྗེ་སེམས་དཔའ་ཁང་སེང་གི་ལམ་ཞེས་བྱའོ། །ཞེས་གསུངས་སོ། །དེའི་ཚེ་མི་འགྱུར་བ་
གསེར་གྱི་ཐུར་མ་ལྟ་བུའི་གདམས་ངག་དྲན་པར་བྱའོ། །གསུམ་པ་མཐར་ཕྱིན་པ་ངོ་ཤེས་པའི་གནད་ལ་གསུམ་སྐྱེས་ཏེ། སྔར་གྱི་སྣང་བ་དེ་རྣམས་ལ་ཡིད་ཆེས་པ་མ་དང་བུ་

འཕྲད་པ་ལྟར་དྲན་པ། སྔར་འདྲིས་ཀྱི་མི་ཕྱིས་མཐོང་བ་ངོ་ཤེས་ཏེ་སྒྲོ་འདོག་ཆོད་པ་ལྟར། རང་སྣང་དུ་ངོ་ཤེས་པས་མི་འགྱུར་བ་གསེར་གྱི་ཐུར་མ་ལྟ་བ་སྟེ། དེ་ཡང་སྨན་
པ་མཁས་པས་སྙིང་དུ་ཆུ་ཞུགས་པ་གསེར་གྱི་ཐུར་མས་འདྲེན་པ་ལྟར། ཆོས་ཉིད་རྣམ་པར་དག་པའི་ལམ་འགྱུར་བ་མེད་པར་ཡིད་ཆེས་པ། རྒྱུན་གྱི་ཏིང་ངེ་འཛིན་སྐྱེའོ། །
དེ་ནས་ཕྱིར་མི་ལྡོག་པ་མངལ་ནས་སྐྱེས་པའི་བུའམ། གྱད་རྩལ་པོ་ཆེས་མདའ་འཕངས་པ་ལྟར། རིག་པ་ལྷུན་གྲུབ་ཆེན་པོས་སྐུ་ལ་ཐིམ་པའི་ཚེ། ཡེ་ཤེས་ལྷུན་གྲུབ་
རིན་པོ་ཆེ་ཐིམ་པ་ཞེས་བྱ་སྟེ། རང་སྣང་ཐམས་ཅད་སྟོན་ཀའི་ནམ་མཁའ་རྣམ་པར་དག་པ་ལྟ་བུའི་ཐ་མ་འོད་ལྔའི་མུ་ཁྱུད་ཟླུམ་པོས་བསྐོར་བ། དཔེར་ན་ཉི་མ་འཇའ་
འཁྱིལ་བ་ལྟ་བུ་དབང་པོའི་སྤྱོད་ཡུལ་དུ་གྱུར་ཚད་འཆར། དེའི་སྟེང་དུ་འོད་ཟླུམ་པོ་ཁ་དོག་ལྔ་ལྡན་ཤིན་ཏུ་གསལ་བ་ཞིག་འཆར་རོ། །དེའི་ཚེ། ཡར་སངས་རྒྱས་ཀྱི་
ཞིང་འཆར་དུ་སྣང་ལ། ཐད་ཀར་རང་བཞིན་སྤྲུལ་པའི་ཞིང་དུ་འཆར་ཞིང་། མར་འགྲོ་བ་དྲུག་གི་འཇིག་རྟེན་ལྟར་སྣང་བ་ཐམས་ཅད་ཀྱང་གཟུགས་དང་སྒྲ་སྐད་སྣ་ཚོགས་

༄༅། །པས་སྣང་བ་ངོས་བཟུང་བ་དང་བྲལ་བར་འཆར་རོ། །དེ་ལྟར་སྣང་བ་ལ་འཆར་ལུགས་བརྒྱད་དེ། ཀློང་གསལ་ལས། ལྷུན་གྲུབ་རིག་པའི་འཆར་
ཚུལ་ལས། །རྣམ་པ་བརྒྱད་དུ་འཆར་བའོ། །ཞེས་པས། དེའང་རིག་པ་འདི་ཐུགས་རྗེ་ལྟར་ཤར་བས་འཁོར་འདས་རྒྱ་མ་ཆད། འོད་ལྟར་ཤར་བས་སྣང་བ་ཐམས་ཅད་ནང་
དུ་གསལ། སྐུ་ལྟར་ཤར་བས་ཤེས་བྱ་ཁ་ཕྱིར་མ་ཤོར། ཡེ་ཤེས་ལྟར་ཤར་བས་སྣང་བ་ཐམས་ཅད་ཟང་ཐལ། གཉིས་མེད་ལྟར་ཤར་བས་རང་གི་ཤེས་པ་རྩེ་གཅིག་ཏུ་གནས། 
མཐའ་གྲོལ་ལྟར་ཤར་བས་མཐའ་གང་དུའང་མི་གནས། མ་དག་པ་སྲིད་པའི་སྒོ་ལྟར་ཤར་བས་སྲིད་པའི་འབྱུང་ཁུང་མི་དགག །དག་པ་ཡེ་ཤེས་ཀྱི་སྒོ་ལྟར་ཤར་བས་ཆོས་ཉིད་
མ་བུ་མཇལ་བའོ། །དེ་སྐད་དུའང་རིན་ཆེན་སྤུངས་པ་ལས། ཐུགས་རྗེ་ལྟ་བུའི་འཆར་ཚུལ་ལས། །སེམས་ཅན་ཀུན་གྱི་སྐྱོབ་པའི་གནས། །སྣང་བ་རང་གསལ་འགག་
མེད་ལས། །འོད་ལྔ་གསལ་བྱེད་ཚུལ་དུ་སྣང་། །མཁྱེན་པའི་སྣང་ཆ་མ་འགག་པས། །ཡེ་ཤེས་དག་པའི་སྒོ་ཉིད་དུ། །སྣང་བ་འགག་མེད་ལམ་ལྟར་ཤར། །རང་

སྣང་ཡུལ་ཀུན་མཐའ་རྫོགས་ཕྱིར། །ཆོས་རྣམས་ཀུན་གྱི་སྐུ་ལྟར་སྣང་། །ཤེས་པའི་ངོ་བོ་གཅིག་ཡིན་པས། །གཉིས་སུ་མེད་པ་ལྟར་ཡང་ཤར། །དེ་ཉིད་རང་སར་
གནས་མེད་པས། །མཐའ་གྲོལ་ཆེན་པོའི་སྣང་བ་ནི། །དངོས་མེད་ལྷུན་གྲུབ་གཞི་ལ་སྣང་། །རིག་པ་ཟང་ཐལ་གཅིག་རྫོགས་ཕྱིར། །དག་པ་ཡེ་ཤེས་ཉིད་ཀྱི་སྒོ། །ངོ་
བ་ཉིད་དང་འབྲེལ་པའོ། །བྱུང་ཚུལ་འགགས་པ་མེད་པའི་ཕྱིར། །སེམས་ཅན་རྣམས་ཀྱི་བྱུང་ཁུངས་སོ། །མ་དག་འཁོར་བའི་སྒོ་ལྟར་ཡང་། །ཁྱབ་བྱེད་སྣང་བའི་སྒོ་
ལ་ཤར། །ཞེས་སོ། །དེའི་སྐད་ཅིག་མ་ལ་མངོན་པར་ཤེས་པ་དྲུག་ཀྱང་ཤར་ཏེ། ཀློང་གསལ་ལས། དེ་ཚེ་རིགས་ཀྱི་བུ་དེ་ལ། །མངོན་པར་ཤེས་པ་དྲུག་ཕྲག་དྲུག །
ཅེས་པས། དབང་པོའི་མངོན་པར་ཤེས་པ་དྲུག །དབང་པོའི་མངོན་ཤེས་དྲུག་ལ། མིག་གི་དྲུག །རྣ་བའི་གསུམ། སྣའི་གཉིས། ལྕེའི་གཉིས། ལུས་ཀྱི་གཉིས། ཡིད་ཀྱི་གཉིས་ཏེ་བཅུ་བདུན་ལ་
རེ་རེ་ཞིང་། དག་པ་རྣམ་པར་དག་པ། ཤིན་ཏུ་རྣམ་པར་དག་པ། རབ་ཏུ་དག་པ་སྟེ་བཞི་བཞི་སྦྱར་བས་དབང་པོའི་མངོན་ཤེས་དྲུག་ཅུ་རྩ་བརྒྱད་དེ་བསྡུས་ན་རྩ་བ་དྲུག་པོར་འདུས་པའོ། །སེམས་ལས་སུ་རུང་བའི་

༄༅། །མངོན་པར་ཤེས་པ་དྲུག །ཤེས་རབ་ལ་དབང་ཐོབ་པའི་མངོན་པར་ཤེས་པ་དྲུག །ཡེ་ཤེས་མཐོང་བ་རྣམ་པར་དག་པའི་མངོན་པར་ཤེས་པ་དྲུག །ཆོས་
ཉིད་ཕྱིན་ཅི་མ་ལོག་པ་མཐོང་བའི་མངོན་པར་ཤེས་པ་དྲུག །སངས་རྒྱས་ཀྱི་གཟིགས་པ་ཕྱིན་ཅི་མ་ལོག་པར་མཐོང་བའི་མངོན་པར་ཤེས་པ་དྲུག་འཆར་རོ། །སེམས་ལས་སུ་རུང་བ་དང་། 
ཤེས་རབ་ལ་དབང་ཐོབ་པའི་མངོན་ཤེས་དྲུག་ལ། གོང་ལྟར་བཞི་བཞི་སྦྱར་བ་ཉི་ཤུ་རྩ་བཞི་རེ་ཏེ། གཉིས་ཀ་སྡོམ་པས་བཞི་བཅུ་རྩ་བརྒྱད་དོ། །ཡེ་ཤེས་ཀྱི་མཐོང་བ་རྣམ་པར་དག་པའི་མངོན་ཤེས་དྲུག་ལས་ཡེ་ཤེས་ཀྱི་དྲུག་གི་མངོན་ཤེས་
དྲུག །ཆོས་ཀྱི་ཕྱིན་ཅི་མ་ལོག་པའི་དྲུག །སངས་རྒྱས་ཀྱི་གཟིགས་པ་ཕྱིན་ཅི་མ་ལོག་པའི་མངོན་ཤེས་དྲུག་སྟེ། ཐམས་ཅད་སྡོམ་ན་བརྒྱ་སུམ་ཅུ་རྩ་བཞི་སྟེ། བསྡུ་ན་སུམ་ཅུ་རྩ་དྲུག་གོ། །འདི་དག་རྒྱས་པར་ཐེག་མཆོག་རིན་པོ་
མཛོད་དུ་བལྟ་བར་བྱའོ། །ཡང་སྐད་ཅིག་མ་དེ་ལ་མངོན་པར་ཤེས་པ་དགུ་ཡང་འཆར་ཏེ། དེ་ཉིད་ལས། དེ་ཚེ་རིགས་ཀྱི་བུ་དེ་ལ། །མངོན་པར་ཤེས་པ་དགུ་འཆར་ཏེ། །ཞེས་པས། 
སྐུའི་གསུམ་ནི། ཡར་ཆོས་ཀྱི་སྐུ་སྐྱེ་བ་མེད་པར་ཤེས། བར་ལོངས་སྐུའི་ཚོམ་བུའི་སྐུ་རང་གསལ་དུ་ཤེས། མར་སྤྲུལ་སྐུ་དང་རིགས་དྲུག་གི་སྐྱེས་གནས་ཤེས་པའོ། །གསུང་

གྲི་གསུམ་ནི། ཡར་ཆོས་སྐུའི་གསུང་བརྗོད་དུ་མེད་པར་ཤེས། བར་ལོངས་སྐུའི་གསུང་གསལ་གདངས་ཆེན་པོར་ཤེས། མར་སྤྲུལ་སྐུའི་གསུང་རིགས་དྲུག་གི་སྐད་ཤེས་པའོ། །
ཐུགས་ཀྱི་གསུམ་ནི། ཡར་ཆོས་སྐུའི་ཐུགས་ཀ་དག་ཆེན་པོར་ཤེས། བར་ལོངས་སྐུའི་ཐུགས་ལྷུན་གྲུབ་ཆེན་པོར་ཤེས། མར་སྤྲུལ་སྐུའི་ཐུགས་འཁོར་འདས་ཀྱི་བསམ་པ་
ཤེས་པའོ། །དངོས་པོ་གཤིས་ཀྱི་འདུག་ཚུལ་དེ་ལ་ཡང་རྗེས་སུ་དྲན་པ་དྲུག་འབྱུང་སྟེ། །བླ་མ་རྗེས་སུ་དྲན་པས་ཟབ་མོའི་གདམས་པ་ལ་དབང་བསྒྱུར། གདམས་ངག་རྗེས་
སུ་དྲན་པས་བར་དོ་རང་སྣང་གི་ཆོས་ཉིད་ལ་དབང་བསྒྱུར། ལྟ་བ་རྗེས་སུ་དྲན་པས་མི་འགྱུར་བའི་གདེང་དུ་ཐག་ཆོད། །སྒོམ་པ་རྗེས་སུ་དྲན་པས་རང་བཞིན་གྱི་བསམ་གཏན་ལ་
ཞག་ལྔར་གནས། སྤྱོད་པ་རྗེས་སུ་དྲན་པས་སྔར་འདྲིས་ཀྱི་མི་དང་འཕྲད་པ་ལྟར་དག་པའི་ཡེ་ཤེས་ལ་སྤྱོད། ལྷ་རྗེས་སུ་དྲན་པས་རང་སྣང་གི་དཀྱིལ་འཁོར་ལ་རང་གྲོལ། 
སྐྱེ་གནས་རྗེས་སུ་དྲན་པས་དབང་པོ་ཐ་མ་རྣམས། རང་བཞིན་སྤྲུལ་པ་སྐུའི་ཞིང་ཁམས་སུ་དབུགས་འབྱིན་པའོ། །དེ་ནས་མི་བརྗེད་པའི་གཟུང་དང་ཏིང་ངེ་འཛིན་ཐོབ་པས། 

༄༅། །སྔོན་ཐོས་པའི་ཆོས་ཐམས་ཅད་རྒྱུད་ལ་དུས་གཅིག་ལ་འཆར་ཞིང་། མ་དག་པའི་སྣང་བ་མི་སྐྱེ་ངེས་སོ། །དེ་བཞིན་དུ་སྔར་མ་ཐོས་པའི་ཆོས་རྣམས་
ཀྱང་རྒྱུད་ལ་འཆར་བས་ན། ཆོས་ཉིད་ཀྱི་བར་དོ་ཞེས་བགྱིའོ། །རྒྱུན་གྱི་ཏིང་ངེ་འཛིན་རྒྱུད་ལ་རང་བཞིན་གྱིས་འཆར་བས་རྣམ་པར་རྟོག་པ་ངན་པ་ཐམས་ཅད་གཏན་ནས་མི་སྐྱེའོ། །
དེ་ནས་སྐད་ཅིག་མ་གསུམ་པ་ལ་ལྷུན་གྲུབ་ཀྱིས་ལ་ངེས་པའི་གདིང་རྙེད་ནས་ཐིམ་ལུགས་བརྒྱད་ཀྱང་དུས་གཅིག་ལ་འབྱུང་སྟེ། རང་ཤར་ལས། ཀྱེ་གྲོགས་པོ་དག །ལྷུན་གྲུབ་
ཀྱི་སྣང་བ་ལ། རང་ཉིད་སྟོབས་སུ་གྱུར་ནས་བདེན་པ་མཐོང་བའི་ཚེ། ཐིམ་ལུགས་བརྒྱད་པོ་ངོ་ཤེས་པར་བྱའོ། །དེའང་ཐུགས་རྗེ་ཐུགས་རྗེ་ལ་ཐིམ་པ་ནི། དཔེར་ན་ཉི་མ་ནུབ་
པའི་ རིགས་དྲུག་གི་སྣང་ཆ་རང་ལ་འདུས་པའི་དུས་ན། མ་དག་འཁྲུལ་པའི་མིང་མེད་དེ་མཐོང་སྣང་ལས་འདས་སོ། །ཟེར་ལྟ་བུའོ། །ཡེ་ཤེས་ཡེ་ཤེས་ལ་ཐིམ་པ་ནི། དཔེར་ན་མ་ ཆོས་ཉིད་མ་དང་རིག་པ་
བུ་གཉིས་གཉིས་མེད་དུ་འདྲེས་སོ། །པང་དུ་བུ་ཞུགས་པ་ལྟ་བུའོ། །འོད་འོད་ལ་ཐིམ་པ་ནི། དཔེར་ན་འཇའ་ འོད་དང་ཁ་དོག་མཚན་མའི་རིས་མེད་དེ་སྟོང་པ་ངོས་བཟུང་དང་བྲལ་བའི་དབྱིངས་སུ་རོ་གཅིག་

གོ༑ །ཚོན་ནམ་མཁའ་ལ་ཐིམ་པ་ལྟ་བུའོ། །སྐུ་སྐུ་ལ་ཐིམ་པ་ནི། དཔེར་ན་བུམ་ བུམ་པའི་སྐུ་ལྟ་བུ་ཤེས་བྱ་ནང་དུ་གསལ་བས་མཚན་མ་རིས་ཅན་གྱི་ཞལ་ཕྱག་གྲུབ་པ་མེད་པས་རང་ངོ་རྣམ་པར་དག་
བའོ༑ །པའི་སྐུ་ལྟ་བུའོ། །གཉིས་མེད་གཉིས་མེད་ལ་ཐིམ་པ་ནི། དཔེར་ན་ཆུ་བོ་ལ་ཆུ་བོ་ཐིམ་པ་ལྟ་བུའོ། །མཐའ་གྲོལ་མཐའ་གྲོལ་ལ་ཐིམ་པ་ནི། དཔེར་ན་
ནམ་མཁའ་ནས་ སྟོང་པ་སྟོང་པའི་ཡུལ་མེད་དོ། །མཁའ་ལ་ཐིམ་པ་ལྟ་བུའོ། །མ་དག་པ་འཁོར་བའི་སྒོ་དག་པ་ཡེ་ཤེས་ཀྱི་སྒོ་ལ་ཐིམ་པ་ནི། དཔེར་ན་སྦྲའི་ཐིག་ལེ་ཉག་གཅིག་ལ་
འདུས་པའོ། །ཆོན་ཐག་བསྡུས་པ་ལྟ་བུའོ། །དག་པ་ཡེ་ཤེས་ཀྱི་སྒོ་ངོ་བོའི་སྒོ་ལ་ཐིམ་པ་ནི། དཔེར་ན་སེང་གེས་ ཡང་དང་བྲལ་བའོ། །གངས་ཟིན་པ་ལྟ་བུའོ། །ཞེས་གསུངས་
པ་དང་། རིན་ཆེན་སྤུངས་པ་ལས། རོལ་པའི་རྩལ་དུ་ཐིམ་ལུགས་བརྒྱད། །ཐུགས་རྗེ་ཉིད་ནི་ཐུགས་རྗེ་ལ། །རང་གི་ངོ་བོ་རང་ཐིམ་པས། །དཔེར་ན་ཉི་མའི་སྙིང་
པོ་ལ། །རང་གི་ཟེར་རྣམས་ཐིམས་པ་ལྟར། །གཟིགས་སྣང་ཐམས་ཅད་མྱ་ངན་འདས། །ཞེས་པ་ལ་སོགས་པ་གསུངས་སོ། །དེ་ནས་ཀ་དག་གིས་ལ་གྲོལ་ནས་

༄༅། །རྣམ་པ་ཐམས་ཅད་དུ་མཁྱེན་པར་འཚང་རྒྱའོ། །བར་དོའི་གྲོལ་ཚད་ནི། སེང་གེ་རྩལ་རྫོགས་ལས། ཞག་ལྔ་དག་ཏུ་ཏིང་ངེ་འཛིན། །ཞེས་
པ་དང་། སྐུ་གདུང་འབར་བ་ལས། བར་མ་དོ་ཡི་ཆོས་ཉིད་ལ། །སྐད་ཅིག་ལྔ་ལས་གྲོལ་བར་འགྱུར། །ཞེས་པ་དང་། ཉི་ཟླ་ཁ་སྦྱོར་ལས། དེ་ལྟར་ན་དབང་པོ་
དེ་ཡང་དབང་པོ་རྣོ་རྟུལ་འབྲིང་གསུམ་ལས། ཐ་མ་དང་། འབྲིང་དང་། རབ་དང་། རྩེ་མོ་དང་། ཕུལ་དང་། མཆོག་དང་། མཐར་ཕྱིན་པ་དང་། དབང་པོ་རེ་རེ་ལ་བདུན་བདུན་དུ་སྦྱར་བས་ཉི་ཤུ་རྩ་གཅིག་ལ། ཡེ་ཤེས་
སྣང་ཚུལ་རེ་སྣང་བའི་འཁྲུལ་གཞི་རེ། རྟོགས་པའི་ཚད་རེ། ཤེས་པའི་ལྟས་ལུགས་རེ། རང་སྣང་ལ་གྲོལ་ལུགས་རེ་རྣམས་སོ་སོར་འབྱུང་བས་དབང་པོ་ཡང་ཉི་ཤུ་རྩ་གཅིག་ཏུ་བཤད་དེ། རྒྱས་པར་རང་ཤར་གྱི་ལུང་ལས་ཤེས་པར་
བྱའོ༑ །གསུམ་གྱི། རབ་སྐད་ཅིག་མ་གསུམ་ལ་གྲོལ་བར་འགྱུར། འབྲིང་ཞག་ལྔ་ན་བརྟན་པ་ཐོབ་པའང་ཡོད། ཐ་མ་སྐད་ཅིག་མ་ཉི་ཤུ་རྩ་གཅིག་ན་བརྟན་པ་ཐོབ་པ་ངེས་
ཡིན་ནོ། །འདིའི་དབང་པོ་ཡང་མཐའ་ནི་རང་བཞིན་སྤྲུལ་སྐུའི་ཞིང་ཁམས་སུ་དབུགས་དབྱིན་ནས་བར་དོ་མེད་པར་སངས་རྒྱས་པ་ཡིན་ནོ། །ཞེས་དང་། རང་ཤར་ལས། 

དབང་པོའི་བྱེ་བྲག་གིས་ཆོས་ཉིད་ཀྱི་བར་དོལ་ཞག་ཉི་ཤུ་རྩ་གཅིག་ཏུ་བཤད་དོ། །ཞེས་སོ། །གསུམ་པ་སྲིད་པའི་བར་དོ་ལས་ཀྱི་འཕྲོ་མཐུད་པ་ཡུར་བ་ཁ་ཆགས་པ་ཝ་
འཛུག་པ་ལྟ་བུའི་གདམས་ངག་ནི། དཔེར་ན་ཡུར་བ་ཁ་རལ་ཀྱང་ཝ་འཛུག་པས་ཆུ་བར་མ་ཆད་པར་དྲང་པ་ལྟར། འདིའི་སྒོ་མ་མཐོང་ཀྱང་ཁྲེགས་ཆོད་ཙམ་མམ། རུ་ཤན་
འབྱེད་པའི་སྤྱོད་པས་ལུས་ངག་གིས་སྔོན་འགྲོ་བྱེད་དུས་ཚེ་འདིའི་བར་ཆད་པ་རྣམས། ལས་བཟང་ཀྱི་འཕྲོ་འཐུད་པས། སྲིད་པའི་བར་དོ་ནས་འཁོར་བ་ནས་རུ་བཟློག་
པའོ༑ །དེ་ལ་གསུམ་སྟེ། ཡང་མཐའི་རབ་མངལ་སྒོ་དགག་སྟེ་བཟློག་པ་ནི། དེའང་བར་དོར་ཡིད་ཀྱི་ལུས་ལ་དབང་པོ་ཀུན་ཚང་བས་ཐོགས་པ་མེད་པར་འགྲོ་བ་ནི། 
བྱ་སྒྲོ་རླུང་གིས་ཁྱེར་བ་ལྟ་བུར་ཕྱོད་ཕྱད་བན་བུན་ཡད་ཡུད་དུ་ཀུན་ལ་བལྟ་ཞིང་འཇུག་པའི་དུས་སུ་བསམ་བློ་ཞིག་བཏང་བས། ང་ཤི་བ་ཡིན་པར་འདུག་སྙམ་ནས་སྡུག་
བསྔལ་དྲག་པོ་བྱུང་ནས། ཤེས་པ་ཡང་སྔར་བས་བདུན་འགྱུར་གྱི་གསལ་ཞིང་། བར་དོའི་སེམས་ཅན་ཐམས་ཅད་ལུས་ཚོལ་དུ་འགྲོ་དུས་ཕོ་མོ་སྦྱོར་བ་བྱེད་པ་

༄༅། །མཐོང་ན། བླ་མ་ཡི་དམ་དུ་མོས་པ་བྱས་ཏེ་བདེ་སྟོང་གི་དོན་ལ་མཉམ་པར་བཞག་གོ། །ཡང་ན་ཞེན་ལོག་སྒོམ་པས་དེར་མི་འཇུག་གོ། །དེའི་
དུས་སུ་ལྷ་མི་གཉིས་ལ་འོད་དཀར་པོ། །བྱོལ་སོང་ལྷ་མིན་སེར་པོ། དམྱལ་བ་ཡི་དྭགས་ནག་པོར་སྣང་ཞིང་། ལྷ་མི་གཉིས་མགོ་གྱེན་དུ་བསྟན་ནས་འགྲོ་བ་སྙམས་
བྱེད༑ ལྷ་མིན་བྱོལ་སོང་ཕྲེད་ལ། དམྱལ་བ་ཡི་དྭགས་ཐུར་དུ་བསྟན་ནས་འགྲོ་བ་སྙམ་བྱེད་དོ། །དེའང་བར་དོར་ཅི་ཙམ་གནས་པའི་ཕྱེད་སྔར་གྱི་རྣམ་པར་སྣང་ཞིང་། 
ཕྱེད་ཕྱི་མའི་སྣང་བར་འཆར་རོ། །དེའང་ལྷ་ཁང་དང་སྐྱེ་མོས་ཚལ་གྱི་ནང་ན་འདུག་པ་སྙམས་བྱེད་ན་ལྷར་སྐྱེ།དེ་བཞིན་དུ་འོད་ཀྱི་འཁོར་ལོ་ལྷ་མིན་དང་། ནག་རྨུག་པ་
ནི་མི་ལུས་ཙམ་པོ་དང་། སྐྱེ་བོ་མང་པོའི་དབུས་ན་འདུག་པ་ནི་མི་ལུས་རིན་པོ་ཆེ་དང་། སྐྱིལ་པོའམ་ས་ཕུག་ནི་བྱོལ་སོང་དང་། གྲོགས་པོ་ནི་ཡི་དྭགས། མུན་ནག་ཆར་
འཐིབ་ནི་དམྱལ་བར་སྐྱེ་བས། དེའི་གསེབ་ཏུ་མི་འགྲོ་བར་གཟབ་པར་བྱའོ། །ཐ་མའི་འབྲིང་གི་སྒྱུ་མ་ལྟ་བུའི་བསྐྱེད་རིམ་གྱིས་བཟློག་པ་ནི། གོང་གི་སྣང་བ་ད་རྣམས་

ཤར་བའི་དུས་སུ། ཡི་དམ་གྱི་ལྷར་བསྒོམས་ནས་བསྐྱེད་རིམ་གྱི་ངང་ལ་བཞག་པས་ཁ་ཅིག་གྲོལ་བ་ཡང་ཡོད་ཅིང་། །དེར་མ་གྲོལ་ན་ཡི་དམ་ཡབ་ཡུམ་དུ་གསལ་
གདབ་ནས་བསྐྱེད་རིམ་བསྒོམ་པས་བྱིན་གྱིས་བརླབས་རྟགས་སུ་ཆོས་སྤྱོད་པའི་རིགས་སུ་སྐྱེའོ། །ཐ་མ་སྐྱབས་འགྲོས་བཟློག་པ་ནི། གོང་གི་སྣང་བ་ཤར་བའི་དུས་སུ། 
བླ་མ་ཡི་དམ་ཕྱོགས་བཅུའི་སངས་རྒྱས་རིགས་ལྔ་བདེ་བར་གཤེགས་པ་ལ་སོགས་པ་དཀོན་མཆོག་གསུམ་ལ་སྐྱབས་འགྲོ་བྱས་པས། མངལ་སྒོ་ངན་པ་རྣམས་ཁེག་
སྟེ༑ མི་ལུས་རིན་པོ་ཆེ་དལ་འབྱོར་བཅོ་བརྒྱད་དང་ལྡན་པའི་ལུས་ཐོབ་ནས། སྐྱེ་བ་དེ་ལ་བླ་མ་དགེ་བའི་བཤེས་གཉེན་དམ་པའི་ཞབས་དྲུང་དུ་སྐྱེ་སྟེ། ཟབ་མོའི་
ཆོས་ཐོབ་ནས་འཚང་རྒྱའོ། །འདི་ནི་མངོན་སུམ་གྱི་ངོ་སྤྲོད་མ་ཐོབ་པ་རྣམས་ཀྱི་དབང་དུ་བྱས་པའོ། །ཐོབ་པ་རྣམས་ནི་རང་བཞིན་སྤྲུལ་པའི་ཞིང་ཁམས་སུ་
འགྲོ་བར་ངེས་སོ། །དོན་གསུམ་པ་བརྩོན་འགྲུས་ཐ་མ་རང་བཞིན་སྤྲུལ་སྐུའི་ཞིང་ཁམས་སུ་དབུགས་ཕྱུང་ནས་འཚང་རྒྱ་བའི་གདམས་ངག་ནི། རིག་པ་རང་ཤར་

༄༅། །ལས༑ བདེན་པ་མཐོང་བའི་གང་ཟག་གི །རྟོག་པ་རྒྱུད་ལ་མ་སྐྱེས་ཀྱང་། །ཕྱོགས་བཅུ་སྤྲུལ་པའི་ཞིང་ཁམས་སུ། །གནས་ནས་
མཐར་ཕྱིན་གྲོལ་བར་འགྱུར། །ཞེས་དང་། སྐུ་གདུང་འབར་བ་ལས། འདི་ནི་སྤྲུལ་པའི་ཞིང་ཁམས་སུ། །དབུགས་ཕྱུང་སྐྱེ་བ་གཅིག་གི་ཐོག །ཅེས་དང་། ཉི་ཟླ་
ཁ་སྦྱོར་ལས། རང་དགར་འཛིན་པའི་བག་ཆགས་ཟད། །རང་བཞིན་སྤྲུལ་པར་དབུགས་ཕྱུང་སྟེ། །བར་དོ་མེད་པར་སངས་རྒྱས་རྙེད། །ཅེས་པས། འདིའི་དབང་
པོ་ཡང་མཐའ་བརྩོན་འགྲུས་ཐ་མ་ཅན་ནི། མངོན་སུམ་མཐོང་ཡང་ཡུན་དུ་མ་བསྒོམས་པས། ཆོས་ཉིད་བར་དོ་མ་ཟིན་ཏེ་དབང་པོ་ཁ་འཁྱལ་ནས། སྲིད་པའི་བར་
དོའི་སྣང་ཆ་ཙམ་ལ་གནས་པ་ལ། རྨི་ལམ་སད་པའི་ཚུལ་ཙམ་དུ་རང་བཞིན་སྤྲུལ་པའི་སྐུའི་ཞིང་དུ་སྐྱེའོ། །དེའང་ཤར་ཕྱོགས་མངོན་པར་དགའ་བ་མི་འགྱུར་བ་རྡོ་རྗེའི་
ཞིང་ཁམས་སུ་རྣམ་པར་དག་པ། རིན་པོ་ཆེ་ཤེལ་ལས་གྲུབ་པའི་ས་གཞི་ལ་གཞལ་མེད་ཁང་རིན་པོ་ཆེ་སྣ་བདུན་ལ་བྱས་པ། གྲུ་བཞི་སྒོ་བཞི་རྟ་བབ་བཞི་དང་ལྡན་

པ༑ གདུགས་དང་རྒྱལ་མཚན་དང་འཁོར་ལོ་ལ་སོགས་པ་མཛེས་ཤིང་ཁོད་སྙོམས་པ་ཡིད་དུ་འོང་བ། ཡན་ལག་བརྒྱད་དང་ལྡན་པའི་ཆུ་འབབ་པ། མཆོད་པའི་
ལྷ་མོ་མང་པོས་བཀྲ་ཤིས་ཀྱི་གླུ་ལེན་ཅིང་། འབྱུང་བ་བཞིའི་གནོད་པ་དང་བྲལ་བ། ཉོན་མོངས་པ་དང་ཉེ་བའི་ཉོན་མོངས་པ་གང་ཡང་མེད་ཅིང་། དེར་སྣང་བའི་
སྟོན་པ་རྡོ་རྗེ་མི་བསྐྱོད་པས། རྡོ་རྗེ་རིགས་ཀྱི་གདུལ་བྱའི་སེམས་ཀྱི་རྒྱུད་འདུལ་བའི་ཆོས་ཀྱི་རྔ་སྒྲ་ཆེན་པོ་དུས་བཞིར་སྒྲོགས་པར་མཛད་པ། རྡོ་རྗེ་རིགས་ཀྱི་འཁོར་བྱང་
ཆུབ་སེམས་དཔའ་དཔག་ཏུ་མེད་པ་སྣང་བ་རང་ཉིད་ཀྱང་རྡོ་རྗེ་རིགས་ཀྱི་སེམས་དཔའ་གཞོན་ནུའི་གཟུགས་ཅན་མཆོག་ཏུ་དཀར་བའི་ལུས་བླང་ནས་སྟོན་པའི་ཞལ་མཐོང་
སྟེ༑ ཉོན་མོངས་པ་ཞེ་སྡང་བག་ཆགས་དང་བཅས་པ་གྲོལ་ཞིང་། ལོ་བརྒྱ་ཉི་ཤུ་རྩ་ལྔར་བསྡད་པ་སྙམ་བྱེད་དོ། །འཇིག་རྟེན་གྱི་ཁམས་དེར་ཡང་རང་སྣང་
རྣམ་པར་དག་པ་ལྷུན་གྱིས་གྲུབ་པའི་མདངས་ལས་ཤར་བ་སྟེ། ཐེག་པ་ཐུན་མོང་པའི་རིགས་ལྔའི་ཞིང་ལྟར་ཕྱོགས་གཤེད་ན་ཡོད་པ་མ་ཡིན་ནོ། །དེའང་སྔར་ཆོས་

༄༅། །ཉིད་ཀྱི་བདེན་པ་མཐོང་བའི་གནད་ཀྱི། ལྷུན་གྲུབ་ཀྱི་སྣང་བ་ལ་ཤར་བའི་རང་བཞིན་སྤྲུལ་པ་སྐུའི་ཞིང་ཁམས་དེ་ཉིད་རང་སྣང་དུ་སྣང་བའོ། །
ཤར་ཕྱོགས་ལ་སོགས་པའི་ཕྱོགས་བཤད་པ་ནི། སྙིང་ཀ་ན་ཤར་ཏེ་མདུན་གྱི་འོད་གསལ་གྱིས་མདངས་ལས་སྣང་བས་ན། སྣང་བ་དེ་ཡོད་པས་དེ་སྐད་ཅེས་བྱའོ། །
དེ་བཞིན་དུ་ཕྱོགས་གཞན་རྣམས་ཀྱང་དེས་མཚོན་ཏེ། སྙིང་གི་དབུས་ན་ཆོས་སྐུ་ཀུན་བཟང་ཡབ་ཡུམ་གྱི་མདངས་ལས། བར་ན་རིགས་ལྔ་འཇའ་ཚོན་ལྟ་བུའི་
མདངས་ལས་ཕྱི་རོལ་སྤྲུལ་པའི་ཞིང་ཁམས་དང་སྐུར་སྣང་བ་སྟེ། རང་བཞིན་སྤྲུལ་པ་སྐུའི་ཞིང་དང་། འགྲ་བ་འདུལ་བའི་སྐུ་དང་མ་དག་པ་སྤྲུལ་པའི་སྐུའི་མངོན་
པར་སྣང་བ་ཡིན་ནོ། །དེ་ནས་སླར་ཡང་ལྷོ་ཕྱོགས་དཔལ་དང་ལྡན་པ་གསེར་དུ་སྣང་བ་ན། བཀོད་པ་སྔ་མ་ལྟ་བུ་ལས་སྟོན་པ་རིན་ཆེན་འབྱུང་ལྡན་རིན་ཆེན་རིགས་
ཀྱི་སེམས་དཔའ་དཔག་ཏུ་མེད་པས་ཆོས་སྟོན་པ་ལ་སྐྱེས་ཏེ། དབང་བསྐུར་ཐོབ་པས་ང་རྒྱལ་དག་སྟེ། ལོ་བརྒྱ་ཉི་ཤུ་རྩ་ལྔ་ནས། ནུབ་པདྨ་བརྩེགས་པའི་ཞིང་

ཁམས་མར་གད་དང་མུ་ཏིག་དམར་པོ་ལས་གྲུབ་པ་བཀོད་པ་སྔར་ལྟར་ལས། སྟོན་པ་འོད་དཔག་མེད་པདྨ་རིགས་ཀྱི་སེམས་དཔའ་དཔག་ཏུ་མེད་པས་བསྐོར་བ་དེར་
སྐྱེས་ཏེ། མངོན་སུམ་དུ་ལུང་བསྟན་པས་ཉོན་མོངས་འདོད་ཆགས་དག་སྟེ། ལོ་བརྒྱ་ཉི་ཤུ་རྩ་ལྔ་ནས། བྱང་ཕྱོགས་ལས་རབ་གྲུབ་པའི་འཇིག་རྟེན་ཨིན་ནི་ལའི་
རང་བཞིན་ལྗང་གུར་འཚེར་བ་ན། རིན་པོ་ཆེའི་གཞལ་མེད་ཁང་ཡིད་དུ་འོང་བའི་བྱ་སྐད་སྣ་ཚོགས་སྒྲོགས་པ་ལ་སོགས་སྔ་མ་བཞིན་སྣང་བ། སྟོན་པ་དོན་ཡོད་གྲུབ་པ་
ལ་ལས་ཀྱི་སེམས་དཔའ་དུ་མས་བསྐོར་ནས་བཞུགས་པས་དབུགས་ཕྱུང་སྟེ། ཕྲག་དོག་དང་གཏི་མུག་ལ་སོགས་པ་ལས་དང་བག་ཆགས་མ་ལུས་པ་ཟད་དེ། ལོ་
བརྒྱ་ཉི་ཤུ་རྩ་ལྔར་གནས་པ་ལས། མདུན་གྱི་ནམ་མཁར་མི་མཇེད་བརྩེགས་པ་ན། འཇིགས་པའི་དུར་ཁྲོད་མེ་རི་འབར་བ། ཁྲོ་བོའི་ཞིང་ཁམས་ཨ་ལ་ལ་ཞེས་
སྒྲོགས་པ་མཐོང་སྟེ། སྐད་ཅིག་དེ་ཉིད་ལ་གདོད་མའི་གཞི་ཐོག་ཏུ་གྲོལ་བར་འགྱུར་རོ། །དེ་སྐད་དུའང་། བཀོད་པ་ཆེན་པོ་ལས། དེ་ནས་ཏིང་ངེ་འཛིན་སེང་གེ་

༄༅། །རྣམ་པར་རོལ་པ་ཞེས་བྱ་བ་ལས་བཞེངས་ཏེ། ཡང་ཆེད་དུ་བརྗོད་པ་འདི་དག་བརྗོད་དོ། །སྙིགས་མ་ལྔ་བརྒྱ་དུས་ཀྱི་ཐ་མ་ལ། །གསང་
བའི་སྙིང་པོ་འདི་ནི་མི་ཡུལ་སྣང་། །དེ་རྗེས་འཛིན་པའི་གང་ཟག་སྐལ་བ་ཅན། །སྙིང་པོ་འདི་ནི་སུ་ལ་སྣང་བར་འགྱུར། །དེ་དག་རྣམས་ནི་མི་འགྱུར་ས་ལ་འདའ། །
གལ་ཏེ་སྙིགས་མ་ཚེ་ཐུང་ནད་མང་བས། སྙིང་པོའི་དོན་འདི་གདིང་དུ་མ་གྱུར་ཀྱང་། །འདི་ཉིད་མཐོང་བས་དབུགས་ཆེན་ཉིད་འབྱིན་པ། །བཅུ་གཅིག་ཀུན་ཏུ་འོད་དེ་
སྤྲུལ་པའི་ཞིང་། །བརྫུས་སུ་སྐྱེས་ནས་མངལ་གྱི་རྒྱ་དང་བྲལ། །ཤར་ཕྱོགས་མངོན་དགའ་མི་འགྱུར་རྡོ་རྗེའི་ཞིང་། མི་བསྐྱོད་སྟོན་པས་འཁོར་གྱི་ཤེས་རྒྱུད་གྲོལ། །
གདུལ་བྱ་རང་སྣང་ཡོན་ཏན་བསམ་མི་ཁྱབ། །དཔལ་དང་ལྡན་པ་པདྨ་བརྩེགས་པ་དང་། །ལས་རབ་ཉིད་ནི་ཡོངས་སུ་རྫོགས་པའི་ཞིང་། །རིན་ཆེན་འབྱུང་ལྡན་
པདྨ་གར་དབང་སྟེ། །སྟོན་པའི་སྟོན་པས་ཤེས་བྱའི་སྒྲིབ་པ་སྦྱོངས། །དཀར་སེར་དམར་དང་ལྗང་གུའི་ཁ་དོག་གསལ། །ཁོད་སྙོམས་ཡིད་འོང་བྱ་སྐད་སྣ་ 

ཚོགས་སྒྲོགས། །དྲི་བསུང་ངག་འཇམ་བལྟ་བས་ཆོག་མི་ཤེས། །དབང་པོ་ཚིམ་བྱེད་ཡོན་ཏན་ཀུན་དང་ལྡན། །ཁ་དོག་ལུས་ལྡན་ཟས་གོས་དུས་གཅིག་
རྫོགས༑ །ལུས་ཀྱི་རྩོལ་བྲལ་རླུང་སྐྱོད་འགྲོ་དང་འདུག །རླུང་མཁྲིས་བད་ཀན་འདུས་པའི་ནད་རྣམས་མེད། །ཡན་ལག་བརྒྱད་ལྡན་རོ་མཆོག་འདུས་པའི་ཆུ། །
འཐུང་པས་ཚིམ་བྱེད་རེག་ན་ལུས་ཀྱང་འཇམ། །ས་ཆུ་མེ་རླུང་འབྱུང་བའི་ཕན་གནོད་བྲལ། །བཀྲེས་དང་སྐོམ་དང་ཚ་གྲང་སྡུག་བསྔལ་མེད། །འདོད་ཆགས་ཞེ་སྡང་
གཏི་མུག་ཉོན་མོངས་རྣམས། །སྐྱེ་བའི་རྒྱུ་མེད་ཡེ་ཤེས་བག་ཡངས་སོ། །བལྟས་རྒོད་ལག་བཅངས་གཉིས་འཁྱུད་འདོད་ཆགས་མེད། །ཆོག་ཤེས་སྲེད་བྲལ་
རྟག་ཏུ་ཆོས་ལ་ཉན། །སྒྲིབ་གཉིས་བྲལ་ནས་སྐྱེ་བ་གཅིག་གིས་ཐོག །མཆོད་པའི་ལྷ་མོས་ཡིད་འོང་བཀྲ་ཤིས་བརྗོད། །གཞལ་ཡས་ཁང་མཛེས་སྒོ་བཞི་རྟ་བབ་
ལྡན༑ །ཤེལ་དང་གསེར་དང་མར་གད་ཨིནྡྲ་ནི་ལ། །བཀྲ་ཤིས་གདུགས་དུང་འཁོར་ལོ་རྒྱལ་མཚན་འཛིན། །དེ་ལྟར་རང་བཞིན་ཕྱོགས་བཅུ་སྤྲུལ་པའི་ཞིང་། །

༄༅། །རང་རང་སྟོན་པས་རང་རང་ཤེས་རྒྱུད་གྲོལ། །མདུན་གྱི་ནམ་མཁའ་མི་མཇེད་བརྩེགས་པ་ན། །འཇིགས་པའི་ཁྲོ་གནས་དུར་ཁྲོད་མེ་རེ་
འབར༑ །འཇིགས་པའི་སྒྲ་དང་ཁྲོ་གཟུགས་ཨ་ལ་ལ། །དེ་ཉིད་མཐོང་བ་ཙམ་གྱི་དེར་གྲོལ་འགྱུར། །སྐལ་ལྡན་སྟོབས་ལྡན་སྙིང་པོའི་དོན་འཛིན་པས། །དེ་
ནི་དབུགས་ཕྱུང་སྐྱེ་བ་གཅིག་པ་སྟེ། །ལྔ་བརྒྱ་དག་ན་ངེས་པའི་སར་གྲོལ་ལོ། །ཞེས་སོགས་རྒྱ་ཆེར་གསུངས་པ་ཡིན་ནོ། །དེ་དག་གི་དབང་པོ་ཐ་མའི་གྲོལ་ཚུལ་
བསྟན་པ་སྟེ། ལམ་ཉམས་སུ་ལེན་པའི་ཚུལ་རྣམས་རྒྱ་ཆེར་ལེགས་པར་བསྟན་ཟིན་ཏོ།། ༈ །།སྤྱི་དོན་གསུམ་པ་ཐ་མ་འབྲས་བུའི་གྲོལ་ཚུལ་དོན་བསྡུས་
ཏེ་བསྟན་པ་ལ་གསུམ་སྟེ། གནས་སྐབས་ཀྱི་འབྲས་བུ་དང་། མཐར་ཐུག་གི་འབྲས་བུ་དང་། ཞར་ལ་ཡོངས་སུ་རྫོགས་པ་མཇུག་གི་དོན་ནོ། །དང་པོ་ནི་སའི་
ནོན་ཚུལ། སངས་རྒྱས་ཚུལ། རྟགས་བྱུང་ཚུལ་དང་གསུམ་ལས། དང་པོ་ནི། རང་ཤར་ལས། ས་ཞེས་བྱ་བ་གུད་ན་ཡོད་པ་མ་ཡིན་ཏེ། བདེན་པ་མཐོང་བའི་

གང་ཟག་གཅིག་ལ་ས་རྣམས་རིམ་གྱིས་རྫོགས་ནས་ཡོད་དོ། །དེའང་ངོ་སྤྲད་བསྟན་པ་ནི། གང་ཟག་དེ་དང་པོ་བདེན་པ་མཐོང་བའི་དུས་ན་དེའང་དགའ་བ་སྐྱེས་པ་དེ་ནི། 
ས་དང་པོ་རབ་ཏུ་དགའ་བའོ། །དེའང་རང་གི་སྣང་བ་ཡིན་པར་ཤེས་པ་དེ་ཉིད་ས་གཉིས་པ་དྲི་མ་མེད་པ་ཡིན་ནོ། །དེ་ནས་དེ་ལ་གོམས་པ་ནི་ས་གསུམ་ས་འོད་འབྱེད་པ་
ཐོབ་པ་ཡིན་ནོ། །དེ་ནས་དེ་ལ་གོམས་ནས་འོད་ཀྱི་སྣང་བ་མཐོང་བ་དེ་ནི་ས་བཞི་པ་འོད་འཕྲོ་བའི་ས་ནོན་པའོ། །དེའི་ཡེ་ཤེས་ཀྱི་སྣང་བ་དེ་ལ་གོམས་ནས་ཉོན་མོངས་པ་
ཐམས་ཅད་རང་བཞིན་གྱིས་སྦྱངས་ནས། ཡེ་ཤེས་མཐོང་བ་དེ་ནི་སྣ་ལྔ་པ་སྦྱངས་དཀའ་བའི་ས་ནོན་པའོ། །དེ་ནས་འོད་ལས་ཐལ་བའི་སྐུ་མཐོང་བའི་ཚེ་ས་དྲུག་པ་
མངོན་དུ་གྱུར་པའི་ས་གནོན་པའོ། །དེ་ནས་གོམས་པ་མཐར་ཕྱིན་ནས་ཉོན་མོངས་པ་རིང་དུ་སྤངས་པའི་ཚེ་ས་བདུན་པ་རིང་དུ་སོང་བའི་ས་གནོན་པའོ། །དེ་ནས་དེའི་
ངང་ལ་ཡོན་ཏན་རྫོགས་པ་ནི་ས་བརྒྱད་པ་མི་གཡོ་བའི་ས་ནོན་པའོ། །དེ་ནས་གོམས་པ་མཐར་ཕྱིན་ནས་ཡོན་ཏན་དེ་ལས་མི་གཡོ་བར་གནས་པ་ནི་ས་དགུ་པ་ལེགས་པའི་

༄༅། །བློ་གྲོས་ཀྱི་ས་ནོན་པའོ། །དེ་ནས་ཡེ་ཤེས་ཀྱི་སྣང་བ་ལ་ཤེས་པ་ཟིན་ནས་སྣང་བ་ལྷུག་པར་ཤར་བ་ནི། ཆོས་ཀྱི་སྤྲིན་ལྟ་བུར་མཐོང་བས་ན་ས་
བཅུ་པ་ཆོས་ཀྱི་སྤྲིན་གྱི་ས་གནོན་པའོ། །དེ་ནི་གང་ཟག་བདེན་པ་མཐོང་བ་དབུགས་འདི་ཉིད་མ་བོར་བ་ལས་ས་ནོན་པའོ། གང་ཟག་དབུགས་བོར་བ་རྣམས་ལ་འདི་ལྟར་
ས་ནོན་པ་ཡིན་ནོ། །འཁྲུལ་སྣང་འགག་ནས་ཚོམ་བུའི་སྣང་བ་ཤར་བ་ནི། བཅུ་གཅིག་ཀུན་ཏུ་འོད་ཀྱི་ས་ནོན་པའོ། །དེ་ཡང་སྣང་བ་དེ་ལ་མ་ཆགས་པར་ཕྱི་ནང་གི་
ཆོས་ཐམས་ཅད་ཀྱི་མ་གོས་པ་ནི། བཅུ་གཉིས་མ་ཆགས་པདྨ་སྤྱན་གྱི་ས་ནོན་པའོ། །དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་ཟེར་ཐག་ཤར་
ནས༑ ནམ་མཁའི་མཐོང་ནས་འོད་ཀྱི་ཚོམ་བུ་ལྔ་འཁོར་ལོའི་ཚུལ་དུ་གནས་པ་ནི། བཅུ་གསུམ་པ་ཡི་གེ་འཁོར་ལོ་ཚོགས་ཆེན་གྱི་ས་ནོན་པའོ། །དེ་ནས་ཡེ་ཤེས་
ཀྱི་སྣང་བ་ལ་གནས་པ་ནི། བཅུ་བཞི་པ་བདེ་བ་ཆེན་པོའི་ས་ནོན་པའོ། །དེ་ནས་ལྷུན་གྲུབ་པ་ལ་ངེས་པ་རྙེད་པ་ནི། བཅོ་ལྔ་པ་རྡོ་རྗེ་འཛིན་པའི་ས་ནོན་པའོ། །དེ་

ནས་ཀ་དག་གི་ས་ལ་ཡེ་ཤེས་ལྷུན་པར་ཤར་བ། དེའི་གོང་ན་གཞན་མེད་པ་ནི། བཅུ་དྲུག་པ་ཡེ་ཤེས་བླ་མའི་ས་གནོན་པའོ། །ཞེས་པ་དང་། ཀློང་གསལ་ལས། 
བདེན་པ་མཐོང་བའི་གང་ཟག་གིས། །དང་པོའི་ས་ནས་བཅུ་དྲུག་བར། །རིམ་པར་ཉམས་སུ་བླངས་པས་འབྱུང་། །གཞན་དང་སྒོ་བསྣུན་གནས་སྐབས་ཀྱིས། །
ཡོན་ཏན་འབྲས་བུའི་ཐོབ་ཚུལ་ལོ། །ཞེས་གསུངས་སོ། །གཉིས་པ་སངས་རྒྱས་ཚུལ་ནི། ཐུན་མོངས་པ་དང་བསྟུན་ནས་སངས་རྒྱས་ཞེས་བྱ་སྟེ། ཕུང་པོ་
ཉིད་གདོས་བཅས་ཡིན་པས་ལྷག་མ་དང་བཅས་ཏེ། བོར་མ་ཐག་ཏུ་སངས་རྒྱས་པ་ཡིན་ནོ། །དེས་ན་ཐེག་པ་ཐུན་མོངས་བ་ཀུན་གཟུགས་སྐུ་ལྷག་བཅས་ཡིན་ལ། 
ཆོས་སྐུ་ལྷག་མེད་དུ་སངས་རྒྱས་པར་འདོད་པས་གཟུགས་སྐུའི་ལྷག་མ་བུད་ཤིང་ཟད་པའི་མེ་ལྟར་ཆོས་སྐུའི་ངང་དུ་ལྷག་མ་མེད་པར་འདོད་པའི་རྟེན་ལ་མྱ་ངན་ལ་འདའ་
བར་འདོད་ལ། འདིར་ཡང་བར་དོའི་གྲོལ་ཚད་ཡོད་པས། ལུས་དེ་སྤངས་མ་སྤངས་ལ། ལྷག་བཅས་ལྷག་མེད་ཅེས་བརྡའ་བརྟགས་པའོ། །གསུམ་པ་རྟགས་

༄༅། །བྱུང་ཚུལ་ནི། སྐྱེས་བ་དེ་ལུས་བོར་བའི་ཚེ། བར་དོར་གྲོལ་བའི་རྟགས་ནི། རྟགས་ཀྱི་ཡི་གེ་གསང་བ་ཆེན་པོ་ལས། འོད་ཀྱི་ཚད་ནི་འོད་
དུ་སྣང་བ་ཡིན། །ཐིག་ལེའི་ཚད་ནི་གདུང་དང་རིང་སྲེལ་ཡིན། །རླུང་གི་ཚད་ནི་ཕྱི་ནང་དེ་བཞིན་སྒྲ། །དབྱིངས་ཀྱི་ཚད་ནི་ས་རྣམས་གཡོ་བ་ཡིན། །སྐུ་ཡི་ཚད་ནི་
ཕྱི་ནང་དེ་བཞིན་སྐུ། །འདི་རྣམས་ཀྱང་ནི་རིག་པའི་ཡོན་ཏན་ཡིན། །ཞེས་པས། འོད་གསལ་ལ་བརྟེན་པ་ཐོབ་པའི་སྤུར་སྦྱངས་བའམ། སྐྱེལ་བའི་ཚེ་འོད་
ཁ་དོག་ལྔ་ལྡན་དུ་སྣང་བའོ། །སྒྲོན་མ་ལ་བརྟན་པ་ཐོབ་པས་གདུང་འབྱུང་བའོ། །གཞིའི་སྲོག་རླུང་ལྔ་ལ་བརྟན་པ་ཐོབ་པས་སྒྲ་འབྱུང་བའོ། །དབྱིངས་ལ་ཚད་
ཟིན་པས་ས་གཡོ་བའོ། །སྐུ་ལ་བརྟན་པ་ཐོབ་པས་རུས་པ་ལ་ས་འབྱོན་པའོ། །དེའང་སྐྱེས་བ་དེའི་ཡུར་བཞུ་བའི་ཚེ་འཇའ་འོད་ལ་སོགས་ཡ་མཚན་གྱི་ལྟས་
རྣམས་འབྱུང་བ་སྟེ། བཏག་གྲོལ་སྙིང་པོའི་རྒྱུད་ལས། དེ་ཉིད་འདས་པའ་ན་གདུང་བཞ་བས། །འཇའ་འོད་ཟེར་དང་མེ་འོད་དུད་པའི་རྟགས། །གདུང་

རིགས་ལྔའམ་གཅིག་འབྱུང་ངེས། །རྣལ་འབྱོར་ཕྱིར་མི་ལྡོག་པའི་རྟགས། །ཞེས་པ་དང་། བཏགས་གྲོལ་གྱི་མན་ངག་སྤྱི་དོན་བཅུ་པ་ལས། འཇའ་འོད་ཟེར་
དང་མེ་འོད་དུད་པའི་རྟགས། །སྤུར་ཁང་མཐོངས་སུ་འཇའ་འོད་འཁྱིལ་བ་དང་། །དུད་པ་སྔོན་པོ་གྱེན་ལ་འགྲེང་བ་དང་། །གཡས་སུ་འཁྱིལ་ཞིང་མེ་འོད་དཀར་གསལ་
སོགས༑ །གཡོ་འགུལ་མེད་ཅིང་མེ་ལྕེའི་རིམ་ལའང་། །རྡོ་རྗེ་རིན་ཆེན་པདྨ་འཁོར་ལོའི་དབྱིབས། །རྒྱ་གྲལ་གྲི་གུག་རལ་གྲི་ལ་སོགས་དང་། །ཨོཾ་ཧཱུཾ་ཏྲཾ་ཧྲཱིཿཨཿསོགས་
ཡི་གེའི་འབྲུ། །སངས་རྒྱས་རྣམས་ཀྱི་ཕྱག་མཚན་ས་བོན་ཏེ། །ཡི་དམ་གང་ཡིན་དེ་ཉིད་རྟགས་རྣམས་འབྱུང་། དུད་པ་མེ་དྲོད་ཡལ་ནས་བལྟས་པའི་ཚེ། །གང་
ཟག་སྟོབས་ཀྱི་གདུང་རིགས་རྣམ་པ་ལྔ། །གང་རུང་གཅིག་ནི་འབྱུང་བར་ངེས་གསུངས་ཏེ། །རྣལ་འབྱོར་པ་དེ་ཕྱིར་མི་ལྡོགས་རྟགས་སོ། །ཞེས་སོ། །དེའང་
སྐུ་ཐོབ་པའི་རྟགས་སུ་གདུང་རིགས་ལྔ་སྟེ། དེ་ཉིད་ལས། རྡོ་རྗེ་རིན་ཆེན་པདྨ་ལས་ཀྱི་གདུང་། །དེ་བཞིན་གཤེགས་པའི་གདུང་དང་རྣམ་པ་ལྔ། །དེ་ཡང་ཤ་ཁྲག་

༄༅། །རུས་དང་ཡན་ལག་དང་། །འབྱུང་འདུས་ལྔ་ལ་བརྟེན་ནས་འབྱུང་བ་ནི། །ཤ་རི་ཆུ་རི་བ་རི་ཉ་རི་རམ། །སཉྩ་རམ་དང་དེ་བཞིན་ལྔ་ལྡན་
གདུང་༑ །རིགས་ལྔའི་གདུངས་དང་སྐུ་རྣམས་སྐུ་ཐོབ་རྟགས། །ཤ་ཡི་རྟེན་དུ་ཤ་རི་རམ་བྱོན་ཏེ། །དེ་བཞིན་ཡང་དག་རྟེན་དུ་བཞག་པའོ། །ཁྲག་གི་རྟེན་དུ་ཆུ་རི་རབ་འབྱོན་པ། །
སྲ་མཁྲེག་རྡོ་རྗེའི་གདུང་དུ་བཞག་པའོ། །རུས་པའི་རྟེན་དུ་བ་རི་རམ་འབྱོན་པ། །རྒྱལ་ཚབ་ཉིད་ཀྱི་རྟེན་དུ་བཞག་པའོ། །ཡན་ལག་རྟེན་དུ་ཉ་རི་རམ་འབྱོན་ཏེ། །ཤིན་ཏུ་སྲ་
མཁྲེག་ལས་ཀྱི་རྟེན་དུ་བཞག །འབྱུང་ལྔའི་དངས་ལས་སཉྩ་རམ་འབྱོན་ཏེ། །ཁ་དོག་ལྔ་ལྡན་བདེ་གཤེགས་གདུང་དུའོ། །གཞན་ཡང་ཞི་དང་ཁྲོ་སོགས་སྐུ་འབྱོན་པ། །དེ་
དག་རྣམས་ནི་སྐུ་ཐོབ་རྟགས་སུ་གསུངས། །ཞེས་སོ། །གསུང་ཐོབ་རྟགས་ནི། དེ་ཉིད་ལས། གསུང་ཐོབ་རྟགས་སུ་མེ་འོད་སྒྲ་འབྱུང་བ། །མེ་ཡི་འོད་ནི་འོད་ཀྱི་ཁྱིམ་
སྣང་ན། །ཞག་ལྔ་དག་ནས་རྣམ་པར་གྲོལ་ཞེས་གསུངས། །གྱེན་འགྲེང་སྤྲོད་པ་ལྟར་ནི་བྱུང་གྱུར་ན། །ཞག་བརྒྱད་དག་ནས་རྣམ་པར་གྲོལ་བ་དང་། །སྒྲ་ཡང་འུར་སིང་

ཐུག་འབིར་བྱུང་བ་ན། །བཅུ་བཞིའི་ཞག་ནས་གྲོལ་ཞིང་གསུང་ཐོབ་རྟགས། །ཞེས་སོ། །ཐུགས་ཐོབ་རྟགས་ཀྱང་། ཡང་དེ་ཉིད་ལས། ཐུགས་རྟགས་འཇའ་
ཚོན་ནམ་མཁའ་དངས་གསལ་བ། །ཞེས་གསུངས་སེམས་ཅན་ཀུན་གྱི་སྙིང་ནང་དུ། །མཐིང་ཀ་དཀར་སེར་དམར་དང་ལྗང་བའི་མདོག །ཕྱིར་གསལ་འཇའ་འོད་རྣམ་པ་ལྔ་
ཤར་དང་། །ནམ་མཁའ་དངས་ཤིང་གསལ་སོགས་ཐུག་ཐོབ་རྟགས། །ཞེས་སོ། །སྔར་གྱི་གདུང་ལྔ་པ་དེ་དག་གང་ལས་བྱུང་ན། མན་ངག་སྤྱི་དོན་བཅུ་པ་ལས། གདུང་
འབྱུང་གནས་ཀྱང་སཉྩ་རམ་དང་ནི། །ཤ་རི་ཆུ་རི་བ་རི་ཉ་རི་རམ། །རིམ་བཞིན་སྙིང་དང་མགོ་ཁྲག་སྒལ་ཚིག་དང་། །ཡན་ལག་དག་གིས་རྐང་ལས་འབྱུང་ཞེས་གསུངས། །
ཞེས་སོ། །འབྲས་བུ་གང་ཐོབ་ན། སྔ་མ་ལས། ཤ་རི་རམ་འབྱོན་སྐྱེ་མེད་ཆོས་སྐུ་ཐོབ། །ཆུ་རི་རམ་འབྱོན་དེ་བཞིན་ཡོན་ཏན་འཕེལ། །བ་རི་རམ་འབྱོན་ལོངས་སྤྱོད་
རྫོགས་སྐུ་ཐོབ། །ཉ་རི་རམ་འབྱོན་སྤྲུལ་པའི་སྐུ་ཐོབ་ཅིང་། །སཉྩ་རམ་འབྱོན་སྐུ་ལྔ་ཐོབ་པའོ། །ཞེས་གསུངས་སོ། །དེ་ལྟར་ན་འོད་དང་སྒྲ་དང་གདུང་དང་སྐུ་དང་ས་

༄༅། །གཡོ་བ་ལ་སོགས་པ། རྟགས་ཀུན་གྱིས་མཐོང་ནས་བར་དོར་གྲོལ་བ་ནི། མངོན་པར་རྫོགས་པ་སངས་རྒྱས་པ་ཡིན་ལ། འོད་ལུས་སུ་
ཡལ་བ་ནི་དེ་དག་མེད་པས་མི་མངོན་པ་ཡིན། ལྷག་མ་མེད་པས་ཀ་དག་གིས་གཞི་ལས་ཡང་དག་པར་སངས་རྒྱས་པ་ཡིན་ཏེ། དེའང་ལྷག་བཅས་བར་དོར་གྲོལ་ཚད་ལ། 
མངོན་པར་རྫོགས་པར་སངས་རྒྱས་ཟེར་ལ། རང་བཞིན་སྤྲུལ་སྐུའི་ཞིང་དུ་གྲོལ་བ་ཡང་འདིར་འདུས་ཤིང་། ལྷག་མེད་ཚེ་འདིར་གྲོལ་ཚད་ལ། ཡང་དག་པར་རྫོགས་པའི་
སངས་རྒྱས་ཟེར་ལ། ཀུན་ཏུ་བཟང་པོ་གཞི་ཐོག་ཏུ་གྲོལ་བ་ནི་འདི་ཉིད་དུ་འདུ་བ་ཡིན་ནོ། །ཤེས་བྱེད་ཀྱི་ལུང་ནི། སྙིང་གི་མེ་ལོང་ལས། མངོན་པར་རྫོགས་པར་སངས་
རྒྱས་པ་ཞེས་བྱ་བ་ནི། འོད་དང་སྒྲ་དང་སྐུ་དང་གདུང་དང་། ས་གཡོ་བ་ལ་སོགས་པ་འབྱུང་བའོ། །ཡང་དག་པར་རྫོགས་པར་འཚང་རྒྱ་བ་ནི་ཕུང་པོ་ལྷག་མ་མེད་པར་སངས་
རྒྱས་པའོ། །ཞེས་སོ། །གསུམ་པ་མཐར་ཐུག་གི་འབྲས་བུ་ནི། སྐུ གསུམ་འདུ་འབྲལ་མེད་པས་འགྲོ་བའི་དོན་ལྷུན་གྲུབ་ཏུ་བྱེད་པ་སྟེ། དེ་ཡང་གང་དུ་གྲོལ་ཡང་

རུང་སྟེ། སྔར་གྱི་སྣང་བ་ཕྱིར་གསལ་དེ་རྣམས་ནང་གསལ་གདོད་མའི་གཞི་ལ་ཐིམ་ནས། གཞོན་ནུ་བུམ་སྐུའི་གནས་ལུགས་ལ་བཙན་ས་ཟིན་དགོས་པ་ནི། ཤེལ་
གྱི་ཕྱི་གསལ་གྱི་འོད་ལྔ་ནང་གསལ་དུ་འདུས་པ་ལྟར། གདོད་མའི་ཀ་དག་གི་གྲོལ་གཞི་ཡེ་ཤེས་ལྷུན་གྲུབ་རིན་པོ་ཆེ། སེམས་ཀྱི་འཆར་གཞི་ཐུགས་རྗེ་དང་ལུས་དང་
ཡུལ་གྱི་འཆར་གཞི་འོད་ལྔ། ངོ་བོ་གདོད་མའི་གཞི་ལ་ནང་གསལ་དུ་བཞུགས་པའི་ཚེ། ཐིམ་ལ་མ་རྨུག་པ་བུམ་ནང་གི་མར་མེ་ལྟ་བུ། གསལ་ལ་མི་རྟོགས་པ་ཉི་
མའི་སྙིང་པོ་ལྟ་བུ། རིག་པ་མ་འཕྲོས་པ་ཆོས་ཉིད་ལ་མཉམ་པར་བཞག་པ་ལྟ་བུ། ངོ་བོ་རང་བཞིན་ཐུགས་རྗེ་གསུམ་ནང་གསལ་དུ་བཞུགས་ཏེ། ངོ་བོ་སྟོང་པ་
སྤྲོས་པའི་མཐའ་ལས་འདས། རང་བཞིན་གསལ་བ་ལོངས་སྐུའི་འཆར་གཞི་མ་འགགས། ཐུགས་རྗེ་ཀུན་ཁྱབ་ཏུ་བཞུགས་པས་གཞན་དོན་ངང་གིས་འབྱུང་བ་སྟེ། 
ཆོས་སྐུ་ལོངས་སྐུ་སྤྲུལ་སྐུ་གསུམ་ལྷུན་གྲུབ་ཆེན་པོར་བཞུགས་སོ། །དེའི་ཚེ་ཉོན་མོངས་པ་དང་འབྱུང་བའི་ལུས་དང་ལུས་ཀྱིས་གདོས་བཅས་ཐམས་ཅད་རང་སར་

༄༅། །སངས་ཤིང་། ངོ་བོ་ཆོས་སྐུར་རྒྱས་པས་སྟོང་གསལ་སྤྲོས་པ་དང་བྲལ། རང་བཞིན་ལོངས་སྐུར་རྒྱས་པས་སྐུ་དང་ཡེ་ཤེས་ཀྱི་འཆར་གཞི་
བྱེད༑ ཐུགས་རྗེ་ཕྲིན་ལས་སུ་རྒྱས་པས་འགྲོ་དོན་རྒྱུན་མི་ཆད་པ་སྟེ། ཀློང་གསལ་ལས། ངོ་བོ་སྟོང་གསལ་ཡེ་ཤེས་སྐུ། །རང་བཞིན་ཐུགས་རྗེ་ཕྱོགས་རིས་མེད། །
དབྱེར་མེད་ཆེན་པོར་ཡེ་སངས་རྒྱས། །ཞེས་སོ། །དེའི་ཚེ་ནང་གསལ་གཞི་གནས་ཀྱི་ཡེ་ཤེས་ལ་དང་ངམ་ཤུགས་ཀྱི་གཞན་དོན་གྱི་ཐུགས་རྗེ་འབྱུང་སྟེ། སྒྲོན་མ་སྣང་
བྱེད་ལས། ཆོས་སྐུའི་ཡེ་ཤེས་གཞི་གནས་ཏེ། །ཤེས་པའི་ཆ་ནི་གསལ་བྱེད་ལས། །འཛིན་པར་རགས་པའི་རྟོག་པ་མེད། །ངང་ངམ་ཤུགས་ཀྱི་ཐུགས་རྗེའོ། །
གསལ་དང་ཤེས་པ་རིག་དང་བཅས། །ཆ་ལ་འདྲེས་པ་མེད་པར་སྣང་། །ཞེས་སོ། །དེ་ལྟར་གདོད་མའི་གཞི་སྣང་ནང་གསལ་ཀ་དག་གི་སངས་རྒྱས་ལ་ཡེ་ཤེས་རགས་
པ་མེད་ལ། ཕྲ་བར་མ་འདྲེས། གསལ་རིག་ཙམ་དུ་བཞུགས་པའོ། །དེའང་ཡེ་ཤེས་མེད་ན་ནམ་མཁའ་སྟོང་པ་དང་འདྲ་སྟེ། ཆད་པར་འགྱུར་ཏེ་ལོངས་སྐུ་དང་

སྤྲུལ་སྐུའི་འཆར་གཞི་མི་འཐད་ཅིང་། རགས་པར་ཡོད་ན་རྟག་པ་ཟེར་ཟུག་ཏུ་འགྱུར་བའི་སྐྱོན་ཡོད་དེ། ད་ཉིད་ལས། དེ་ལྟར་ཡ་ཤེས་མ་མེད་ན། ཕྱི་རོལ་ནམ་
མཁའ་སྟོང་པ་དང་། །ཁྱད་པར་ཉིད་ནི་ཡོད་པ་མིན། །དེ་ཕྱིར་གཞི་གནས་ཡེ་ཤེས་ཁྱག །ཡེ་ཤེས་མེད་ན་ཆད་པ་དང་། །ཁྱད་པར་ཅི་ཡང་ཡོད་མི་འགྱུར། །
རགས་པའི་ཡེ་ཤེས་ཡོད་གྱུར་ན། །འོན་ཏེ་རྟག་པ་ཉིད་དང་མཉམས། །དེ་ཕྱིར་ཤེས་བྱ་ཉིད་དུ་ནི། །གཏན་ནས་ཡོད་པ་མ་ཡིན་ཏེ། །ཕྲ་བའི་ཡེ་ཤེས་ཉིད་དུ་
གནས༑ །ཞེས་སོ། །དེ་ལྟ་བུའི་གནས་ལུགས་ལ་ཞི་བ་ཆོས་ཀྱི་སྐུ་གདོད་མའི་གྲོལ་ས། ཡེ་ཐོག་གཞིའི་གནས་ལུགས་ཟེར་ཏེ། དེའི་ནང་གསལ་ཡེ་
ཤེས་རིན་པོ་ཆེའི་སྐུ་ནི་སྟང་གསལ་མཚན་མ་མེད་པ། ལོངས་སྐུའི་འཆར་གཞི་ཙམ་དུ་གསལ་བས་ནང་གསལ་དུ་རིག་པ་འོད་ཀྱི་ཁང་བུ་ཅན་ངོ་བོ་ཉིད་ཀྱི་སྣང་བ་ལ་
ངོ་བོ་ཉིད་ཀྱི་སྐུ་རང་སྣང་དུ་ཤར་ཡང་། ཕྱི་གསལ་དུ་གདུལ་བྱའི་སྣང་ཡུལ་དུ་མཚན་མ་རིས་ཅན་གྱི་སྐུ་ཞལ་ཕྱག་དང་བཅས་པ་མ་གྲུབ་པས། ཆོས་སྐུ་སྟོང་

༄༅། །གསལ་ཀུན་ཁྱབ་ཆེན་པོར་བཞུགས་སོ། །དེའི་གསུང་ནི་སྒྲ་ཚིག་དང་བྲལ་བས། བརྗོད་མེད་ཡེ་ཤེས་ཆེན་པོའི་རང་བཞིན་ནོ། །ཐུགས་ནི་
རྣམ་པར་མི་རྟོག་པའི་ཆོས་ཉིད་དྲན་བསམ་དང་བྲལ་བའོ། །ཡོན་ཏན་ནི་བཙན་ས་ཟིན་པས། རང་ཕྱིར་མི་ལྡོག་ཅིང་སྐུ་དང་ཡེ་ཤེས་ཀྱི་རོལ་པ་ལས་འགག་པ་མེད་
པར་བཞུགས་སོ། །ཕྲིན་ལས་ནི་ནང་གསལ་དུ་མི་མཛད་ལ། ཕྱིར་གསལ་གྱི་འཕྲོ་གཞིར་མ་འགགས་པས། འགྲོ་བའི་དོན་རྒྱུན་མི་ཆད་པ་སྟེ། ཐལ་འགྱུར་
ལས༑ ཆོས་ཀྱི་སྐུ་ནི་སྐུ་དང་གསུང་། །ཐུགས་དང་ཡོན་ཏན་ཕྲིན་ལས་སོ། །སྐུ་ནི་སྟོང་དང་གསལ་བ་དང་། །མཚན་མ་མེད་པའི་རང་བཞིན་ནོ། །གསུང་ནི་
སྒྲ་ཚིག་མིང་བྲལ་ནས། །བརྗོད་མེད་གླེང་གཞི་ཉིད་དང་བྲལ། །ཐུགས་ནི་བསམ་དང་འགྱུ་མེད་པས། །འཕྲོ་ཞིང་དཔྱོད་པ་རྣམས་ལས་འདས། །ཡོན་ཏན་ཕྱིར་
མི་ལྡོག་པ་མེད། །དབྱིངས་དང་ཡེ་ཤེས་ཁྱད་པར་དང་། །རང་བཞིན་བཅོས་པ་མེད་པའོ། །ཕྲིན་ལས་མ་བྱུང་མ་སྐྱེས་མེད། །ཤུགས་འབྱུང་བ་དང་འགག་པ་མེད། །

མ་བྱས་བྱེད་པ་མེད་པའོ། །ཞེས་སོ། །དེ་ལྟར་ནང་གསལ་གྱི་དུས་ན། སྐུ་དང་ཡེ་ཤེས་ཐུགས་རྗེའི་རོལ་པ་རྒྱ་མཚོར་ཆུ་བྲན་འདུས་པ་ལྟར། ཡེ་གདངས་ཆེན་
པོའི་ངང་དུ་འདུས་པ་སྟེ། ལུང་ཡེ་ཤེས་མར་མེའི་རྒྱ་ཆེར་འགྲེལ་པ་མུན་སེལ་སྒྲོན་མེ་ལས། ལྷུན་གྲུབ་རིན་པོ་ཆེའི་སྦུབས་ནས་ཆོས་སྐུ་ལ་ཐམས་ཅད་མཁྱེན་པའི་ཡེ་
ཤེས་ཀྱི་སྤྱན་རང་བཞིན་རྣམ་དག་གི་སྣང་བ་ལ་ཤར་བའི་དུས་ན། རྒྱ་མཚོར་ཆུ་བྲན་འདུས་པའམ། ལེན་ཚ་ཆུ་ལ་ཐིམ་པ་ལྟ་བུར་གྱུར་པས། རིག་སྟོང་དབྱེར་མི་
ཕྱེད་པའི་དུས་ན། ཡེ་ཤེས་ཀྱི་སྤྱན་ལ་སྒྲིབས་པ་མེད་པར་ཕྱོགས་མེད་ཀྱི་ཡེ་ཤེས་ཆེན་པོ་ནི་སངས་རྒྱས་ཀུན་གྱི་དགོངས་པ་སྟེ། མི་འདྲ་བ་དང་། མི་མཐུན་པ་
མེད་པས་ཉག་ཅིག་རང་གསལ་འཛིན་མེད་དུ་གནས་སོ། །ཞེས་གསུངས་སོ། །མདོར་ན་གདོད་མའི་གཞིའི་ངོ་བོ་རང་བཞིན་ཐུགས་རྗེ་གསུམ་པ་དེ་ཡིན་ཏེ། 
ཐལ་འགྱུར་ལས། གྲོལ་ས་ཐོག་མ་གང་ཡིན་པའོ། །ཞེས་སོ། །གཉིས་པ་དེ་ལས་ལོངས་སྤྱོད་རྫོགས་སྐུའི་འཆར་ལུགས་ནི། ནང་གསལ་ཆོས་སྐུའི་གདངས་

༄༅། །ལས་འགྲོ་བ་འདུལ་བྱེད་ཐུགས་རྗེ་གཡོས་པ་ལས། རིགས་ལྔའི་སངས་རྒྱས་ཆུའི་ཟླ་བ་ལྟ་བུ་མཚན་དང་དཔེ་བྱད་ཀྱི་འཁོར་ལོ་རང་འབྱོན་
ཏེ༑ སྐུ་གསུང་ཐུགས་མི་བཟད་པ་རྒྱན་གྱི་འཁོར་ལོས་འཁོར་བ་མ་སྟོང་གི་བར་དུ་འགྲོ་བའི་དོན་རྒྱུན་མི་ཆད་པ་ཉིད། ཐལ་འགྱུར་ལས། ལོངས་སྤྱོད་སྐུ་ལ་སྐུ་
གསུང་ཐུགས་ཡོན་ཕྲིན། །སྐུ་ནི་སྣང་ལ་རང་བཞིན་མེད། །གསལ་དང་གསལ་བྱེད་རིག་པས་ཁྱབ། །གསུང་ནི་རང་བྱུང་རང་སྣང་དང་། །སྤྲོ་བསྡུ་སྣང་བའི་འཁོར་
ལོའི་ངང་། །ཐུགས་ནི་རྒྱུན་ཆད་མེད་གཟིགས་ནས། །མཁྱེན་པའི་རྩལ་དང་དགོངས་པའོ། །ཡོན་ཏན་མཚན་དཔེ་རྫོགས་པ་ལ། །དགོངས་གསལ་མངོན་ཤེས་
རྫོགས་པའོ། །ཕྲིན་ལས་ཆོས་ཀྱི་འཁོར་ལོ་ལས། །ཕྱི་ནང་གསང་བ་རྣམ་སྤྲོས་ཏེ། །སོ་སོའི་རིགས་ཀྱི་སངས་རྒྱས་དང་། །བྱང་ཆུབ་སེམས་དཔའ་རྣམས་ལ་
ཡང་༑ །རང་བྱུང་ལྗགས་ལ་རྣམས་སྤྲོས་ཏེ། །འཁོར་ལ་རང་གི་ངོ་བོས་སྟོན། །ཞེས་སོ། །དེའང་སྐུ་སྣང་ལ་རང་བཞིན་མེད་པ། །གསུང་རང་བྱུང་གི་ཡི་གེ་

དྲུག་ལྗགས་ཀྱི་དབང་པོ་ལ་སྤྲོས་པས་གང་ལ་གང་འདུལ་གྱི་ཆོས། སངས་རྒྱས་དང་སེམས་ཅན་ཀུན་ལ་ཁྱབ་པར་སྒྲོགས་པ། ཐུགས་ཡེ་ཤེས་ལྔའི་མཚན་ཉིད་རྒྱུན་ཆད་
མེད་པར་སེམས་ཅན་ལ་གཟིགས་པའོ། །ལོངས་སྐུ་ལ་ཐམས་ཅད་མཁྱེན་པའི་ཡེ་ཤེས་ལྔ་རང་གི་ཐད་ཀར་རང་རང་གི་འཁོར་ལ་གཟིགས་པའོ། །དེ་ཡང་ཆོས་
ཀྱི་དབྱིངས་ཀྱི་ཡེ་ཤེས་ཀྱི་གདོད་མའི་ངང་ལས་མི་གཡོ་བར་མཛད། མེ་ལོང་ལྟ་བུའི་ཡེ་ཤེས་ཀྱི་ནང་དུ་མཁྱེན་པ་མ་འགག་པར་མཛད། མཉམ་པ་ཉིད་ཀྱི་ཡེ་ཤེས་
ཀྱི་གཉིས་སུ་མེད་པའི་ཆོས་ལ་ལོངས་སྤྱོད། སོ་སོར་རྟོགས་པའི་ཡེ་ཤེས་ཀྱི་ཕྱི་ནང་གི་ཤེས་བྱ་མ་འདྲེས་པར་མཁྱེན། བྱ་བ་གྲུབ་པའི་ཡེ་ཤེས་ཀྱི་མཛད་པའི་
ཕྲིན་ལས་ནམ་མཁའི་མཐས་ཀླས་པ་བཞིན་རྒྱུན་མི་ཆད་པའོ། །དེ་ཡང་ཆོས་སྐུ་ལྟར་ནང་གསལ་དུ་མེད་ལ། སྤྲུལ་སྐུ་ལྟར་ཕྱི་གསལ་དུ་རགས་པའི་ཡུལ་དཔྱོད་
བྱེད་དུ་མེད་ཀྱང་། ཐད་ཀར་གསལ་སྟོང་གཉིས་སུ་མེད་པའི་ངང་ལས་ཐམས་ཅད་མཁྱེན་པའི་ཡེ་ཤེས་ཐུགས་རྗེ་རིག་པའི་ཆར་བཞུགས་སོ། །ཡེ་ཤེས་འོད་ཀྱི་

༄༅། །སྦུབས་ན་སྣང་བྱེད་ཆུ་ཟླའི་གཟུགས་བརྙན་གྱིས། འགྲོ་བའི་སྟོན་པར་གཞི་ཐོག་ནས་འཕགས་ཏེ། རང་བྱོན་པས་ལོངས་སྐུ་ཞེས་བྱའོ། །
གསུམ་པ་དེ་ལ་སྤྲུལ་སྐུ་མངོན་པར་སྣང་བ་ནི། ལོངས་སྐུའི་མདངས་ལས་རང་བཞིན་སྤྲུལ་པའི་སྐུས་ཕྱོགས་བཅུར་ལས་དག་པའི་བྱང་ཆུབ་སེམས་དཔའ་ས་དང་ལམ་ལ་
གནས་པ་རྣམས་ཀྱི་དོན་མཛད་ལ། དེའི་མདངས་ལས་འགྲོ་བ་འདུལ་བར་སྤྲུལ་པའི་སྐུའི་འགྲོ་བ་དྲུག་ཏུ་ཐུབ་པ་དྲུག་རྣམ་པར་སྤྲུལ་ཏེ་དོན་མཛད་པ་ནི། ཛམྦུའི་གླིང་བྱེ་བ་
ཕྲག་བརྒྱར་ཤཱཀྱ་ཐུབ་པ་བྱེ་བ་ཕྲག་བརྒྱས་སེམས་ཅན་གྱི་དོན་མཛད་པ་བཞིན་ནོ། །དེ་ལས་མ་དག་པ་སྤྲུལ་པའི་སྐུས་འགྱེད་པ་ནི། སྐྱེ་བ་དང་། རྒས་པ་དང་། ན་བ་དང་། 
འཆི་བ་དང་། བཟོ་སྣ་ཚོགས་དང་། ལམ་པོ་ཆེ་དང་། ལྗོན་ཤིང་དང་། འབབ་ཆུ་དང་། རྫིང་དང་། ཉ་བོ་ཆེ་དང་། ནོར་བུ་དང་། པདྨ་དང་། དཔག་བསམ་གྱི་ཤིང་དང་། 
ཚངས་པ་དང་། ཁྱབ་མཇུག་དང་། དབང་ཕྱུག་དང་། བརྒྱ་བྱིན་དང་། བྲམ་ཟེ་དང་། ཁྱེའུ་དང་། བུ་མོ་དང་། རི་དྭགས་དང་། སྐྱེད་མོས་ཚལ་ལ་སོགས་པ་གང་ལ་

གང་མཁོ་ཞིང་། གང་གིས་གདུལ་བའི་དེའི་གཟུགས་སུ་སྤྲུལ་ནས་སེམས་ཅན་གྱི་དོན་རྒྱ་ཆེན་པོ་ལ་རྒྱན་མི་ཆད་ཅིང་ཐབས་ལ་མཁས་པ་མཛད་པའོ། །འོ་ན་སྔར་གྱི་
ལོངས་སྐུ་དང་རང་བཞིན་སྤྲུལ་སྐུ་གཉིས་ཀ་བྱང་ཆུབ་སེམས་དཔའ་སར་གནས་པས་འགྲོ་བའི་དོན་བྱེད་པ་འདྲའོ་སྙམ་ན། མི་འདྲ་སྟེ། སྔར་གྱི་ལོངས་སྐུས་རང་སྣང་
གི་སངས་རྒྱས་དང་བྱང་ཆུབ་སེམས་དཔའི་རྣམ་པར་སྣང་བ་ལ་ཆོས་སྟོན་པ་ལྟར་སྣང་ཡང་གདུལ་བྱེད་མ་ཡིན་ཏེ། བཏགས་གྲོལ་ལས། ཉིད་ལས་མི་གནས་སེམས་དཔའི་
ཚུལ༑ །ཞེས་བཤད་ལ། རང་བཞིན་སྤྲུལ་སྐུས་སར་གནས་ཀྱི་བྱང་ཆུབ་སེམས་དཔའི་དོན་བྱེད་པའོ། །དེ་ལྟར་སྤྲུལ་པ་སྐུ་དེའི་སྐུ་ནི་གདུལ་བྱ་དང་མཐུན་པར་མཚན་
དཔེས་བརྒྱན་པའམ། མཚན་མ་མེད་པའོ། །གསུང་ནི་ཚངས་དབྱངས་ཡན་ལག་དྲུག་ཅུ་ལ་སོགས་པ་རང་རང་གི་སྣང་བ་དང་མཐུན་པར་ཆོས་སྟོན་པའོ། །ཐུགས་ནི་ཕྱི་
རོལ་ཡུལ་གྱི་རྣམ་པར་དཔྱོད་པས་རྣམ་པ་ཐམས་ཅད་མཁྱེན་པའི་ཡེ་ཤེས་ཏེ། ཆོས་ཉིད་ཇི་ལྟ་བ་མཁྱེན་ནས་དོན་དམ་པའི་ཆོས་ཟབ་པ་དང་ཞི་བ་ཤིན་ཏུ་སྤྲོས་པ་དང་བྲལ་བར་

༄༅། །གསུངས་ཤིང་། །ཆོས་ཅན་སྣ་ཚོགས་པ་མ་འདྲེས་པར་མཁྱེན་ནས། ཀུན་རྫོབ་ཀྱི་ཆོས་སུ་ལས་དང་ལས་ཀྱི་རྣམ་པར་སྨིན་པ་དང་། ལམ་དང་འགྲོ་
བའི་གནས་ལ་སོགས་སྤང་བླང་དུ་མས་འགྲོ་བ་འདུལ་བའོ། །ཡོན་ཏན་ནི་མཁྱེན་རབ་བསམ་གྱིས་མི་ཁྱབ་པའོ། །ཕྲིན་ལས་ནི་མཛད་པ་དུམས་སེམས་ཅན་ཐར་པར་འདྲེན་པ་ལ་ལྷུན་
གྲུབ་ཏུ་འབྱུང་བ་སྟེ། ཐལ་འགྱུར་ལས། སྤྲུལ་པའི་སྐུ་ཡང་སྐུ་གསུང་ཐུགས། །ཡོན་ཏན་ཕྲིན་ལས་རྣམ་པ་ལྔ། །སྐུ་ནི་མཚན་དང་དཔེ་བྱེད་ལ། །གདུལ་བྱ་གང་འདུལ་ལུས་
སྤྲུལ་ཏེ། །གསུང་ནི་ཚིག་སྦྱོར་ལེགས་པ་ལ། །ཚངས་དབྱངས་ཡན་ལག་དྲུག་ཅུ་བཞི། །ཐུགས་ནི་ཤེས་བྱའི་ཡེ་ཤེས་གཉིས། །རང་གཞན་དོན་གཉིས་རྫོགས་པར་
གནས༑ །ཡོན་ཏན་མཁྱེན་པ་རྫོགས་པ་དང་། །ཕྲིན་ལས་ཕྱི་ནང་གསང་བ་ཡི། །མཛད་པ་མ་ལུས་རྫོགས་པ་དང་། །ཕུན་སུམ་ཚོགས་པ་ལྔར་གནས་སོ། །
ཞེས་སོ། །དེའང་གདུལ་བྱ་ཡོད་ན་ཐམས་ཅད་དུ་དེ་དང་མཐུན་པར་སྐད་ཅིག་ལ་སྣང་ལ། མེད་ན་སྤྲུལ་སྐུ་ལོངས་སྐུར་ཐིམ། ལོངས་སྐུ་གདོད་མའི་གཞི་ཆོས་སྐུའི་

ངང་དུ་ཐིམ་ནས་ནང་གསལ་ཉིད་དུ་ལྷུན་གྱིས་གྲུབ་པའོ། །ཡང་གདུལ་བྱ་སྣང་ན་སྐད་ཅིག་ལ་སྐུ་གསུམ་མམ་དགུ་གཅིག་ལ་གཅིག་མཆེད་དེ། དེས་སེམས་ཅན་
གྱི་དོན་རྒྱུན་མི་ཆད་པར་གདོད་མའི་ཀུན་ཏུ་བཟང་པོ་བཞིན་མཛད་དོ། །མདོར་ན་ལུས་ངག་ཡིད་གསུམ་གྱི་འཛིན་ཆགས་གདོས་པོ་དང་བཅས་པ་ཡང་སངས་རྒྱས་ནས། 
སྐུ་གསུང་ཐུགས་ཡོན་ཏན་ཕྲིན་ལས་མཛད་པ་དང་བཅས་པ་སངས་རྒྱས་ཏེ། སྐུ་ལྔ་འཛིན་པ་སྟོང་ནས་ཐོག་མའི་གཞི་ཀ་དག་ཆེན་པོར་རང་གྲོལ་ཏེ། རིག་པ་རང་
ཤར་ལས། མཚན་མར་འཛིན་པ་མཚན་པ་སངས། །ཡེ་ཤེས་སྐུ་ཉིད་དོན་ལ་རྒྱས། །སངས་རྒྱས་ཞེས་ཀྱང་དེ་ལ་བྱ། །ཞེས་སོ། །དེ་ལྟར་སངས་རྒྱས་པའི་སྐུ་
ལྔ་ནི། ཆོས་སྐུ་སྤྲོས་པ་དང་བྲལ་བ། ལོངས་སྐུ་མཚན་དཔེར་གསལ་བ། སྤྲུལ་སྐུ་སྣ་ཚོགས་སུ་སྣང་བ། མི་འགྱུར་རྡོ་རྗེའི་སྐུ་ནི། དེ་དག་ཆོས་ཉིད་ངོ་
བོ་ཉིད་ཀྱི་སྐུ་དག་པ་གཉིས་ལྡན་ཏེ། རང་བཞིན་དགེ་པས་གདོད་མ་ནས་དྲི་མ་མེད་ཅིང་། གློ་བུར་གྱི་དྲི་མ་རང་ངོ་ཤེས་པས་དག་པའོ། །མངོན་པར་བྱང་ཆུབ་པའི་

༄༅། །དམིགས་པ་མེད་པའི་ཐུགས་རྗེས་ཕྲིན་ལས་འཁོར་བ་མ་སྟོང་གི་བར་དུ་མཛད་པའོ། །དེ་ལྟར་སྐུ་ལྔ་ནི་རང་བཞིན་གདོད་མའི་གཞི་ལ་མཐར་
ཕྱིན་པའོ། །རྫོགས་པ་ཆེན་པོ་རང་བཞིན་ལྷུན་གྲུབ་ཀྱི་འབྲས་བ་གདོད་མའི་ཀ་དག་གི་གསལ་གཞི་ཇི་བཞིན་པར་སངས་རྒྱས་བྱང་ཆུབ། ཕྱིར་མི་ལྡོག་པའི་ཡེ་ཤེས་
བརྙེས་པ་ཡིན་ནོ།། ༈ །།གསུམ་པ་ཡོངས་སུ་རྫོགས་པ་མཇུག་གི་དོན་ལ་གསུམ་སྟེ།ཟབ་ཆོས་ཀྱི་ཕན་ཡོན་བསྟན་པ། གཏེར་འབྱུང་གི་ལོ་
རྒྱུས་བཤད་པ། སྨོན་ལམ་གྱི་མཇུག་བསྡུ་བའོ། །དང་པོ་ལའང་གསུམ་སྟེ། ཕན་ཡོན་དངོས་བཤད། ཆོས་ཀྱི་ཆེ་བ་བརྗོད། ལྟ་བའི་ཚུལ་བཤད་པའོ། །དང་
པོ་ཕན་ཡོན་དངོས་བཤད་པ་ལའང་ལྔ་སྟེ། མཐོང་གྲོལ་ཁྱད་པར་དུ་འཕགས་པའི་ཕན་ཡོན། དགེ་སྡིག་ཕན་གནོད་དང་བྲལ་བའི་ཕན་ཡོན་འདི་མིན་གཞན་གྱིས་མི་
གྲོལ་བའི་ཕན་ཡོན། འབྲེལ་ཚད་དོན་དང་ལྡན་པའི་ཕན་ཡོན། མཁའ་འགྲོས་བུ་བཞིན་སྐྱོང་བའི་ཕན་ཡོན་ནོ། །དང་པོ་ནི། ཀློང་གསལ་ལས། རིག་པ་རྡོ་རྗེ་ལུ་

གུ་རྒྱུད། མཐོང་བ་ཙམ་གྱིས་ཤེས་པ་དང་། །ཤེས་པ་ཙམ་གྱིས་གྲོལ་བར་འགྱུར། །མངོན་སུམ་གནད་འདི་སུས་མཐོང་བ། །ཁམས་གསུམ་ལྡོག་པ་མ་ཡིན་ནོ། །ཞེས་
སོ༑ །གཉིས་པ་ནི། བཏགས་གྲོལ་ལས། རྒྱུད་འདི་མ་གཏོགས་དགེ་བ་བཅུ། །སྤྱད་ཀྱང་འཁོར་བ་ལས་མི་གྲོལ། །དེ་ལྟར་མཚམས་མེད་ལྔ་སྤྱད་ཀྱང་། །འདི་འཕྲད་ངན་
སོང་ལྟུང་མི་སྲིད། །འདི་རིག་གཡོ་མེད་སྐྱེས་བུ་དེ། །བསྒོམས་མི་དགོས་ཏེ་མཐོང་གྲོལ་འགྱུར། །ཞེས་པ་དང་། དོན་གསལ་མེ་ལོང་ལས། མངོན་སུམ་གནད་འདི་
སུས་མཐོང་བ། །ཆོས་ཉིད་བར་དོར་སངས་རྒྱས་སོ། །དེ་ཕྱིར་འདི་ནི་སངས་རྒྱས་དངོས། །མཐོང་བས་ཤེས་གྲོལ་དུས་མཉམ་འགྱུར། །ཅི་ཕྱིར་ཐེག་པ་གཞན་དག་
གིས༑ །ལོ་སྟོང་བསྒོམས་ཀྱང་འདི་མི་མཐོང་། །འདིས་ནི་སྐད་ཅིག་ཉིད་ལ་མཐོང་། །ལོ་སྟོང་སྡིག་པ་སྤྱད་པས་ཀྱང་། །འདི་ཉིད་ལོ་དྲུག་ཉམས་བླང་ན། །
ལྷག་མ་མེད་པར་འཚང་རྒྱའོ། །ཅི་ཕྱིར་ངོ་བོ་ཅེར་མཐོང་ཡིན། །རིག་པའི་ངོ་བོ་ཡེ་ཤེས་ལ། །སྡིག་པའི་སྐྱོན་གྱིས་གོས་པ་མེད། །དགེ་བ་སྤྱད་ཀྱང་ཕན་མ་བཏགས། །

༄༅། །རིག་པ་དགེ་སྡིག་དོན་ལས་འདས། །ཞེས་སོ། །གསུམ་པ་ནི། བཏགས་གྲོལ་ལས། ཕ་རོལ་ཕྱིན་བཅུ་སྙིང་པོའི་རྒྱུད། །ཡང་དག་རྒྱུད་
འདི་མ་རྟོགས་ན། །དུས་གསུམ་ཀུན་ཏུ་འཚང་མི་རྒྱ། །དུས་གསུམ་སངས་རྒྱས་ཐམས་ཅད་ཀྱང་། །འདི་ལ་བཏགས་གྲོལ་སངས་རྒྱས་ཏེ། །སྐུ་ལྔ་འགྲོ་དོན་ལྷུན་གྱིས་
གྲུབ༑ །རང་རིག་རྣམ་དག་པ་གཅིག་ལ། །ཐེག་པ་ཀུན་འདུས་ས་ལམ་རྫོགས། །ཞེས་དང་། དོན་གསལ་ལས། ཨེ་མ་སྐལ་ལྡན་རིགས་ཀྱི་བུ། །གནད་འད་མ་གཏོགས་
དགེ་བ་བཅུ། །སྤྱད་ཀྱང་འཁོར་བ་ལས་མི་གྲོལ། །སྔར་དུས་མཚམས་མེད་ལྔ་སྤྱད་ཀྱང་། །འདི་འཕྲད་ངན་སོང་ལྟུང་མི་སྲིད། །འདི་དང་བཏགས་གྲོལ་གཉིས་འཕྲད་ན། །ལོ་
དྲུག་ཕུང་པོ་ལྷག་མེད་འགྲོ། །འདི་མེད་གང་ཟག་གཞན་སྤྱོད་པ། །བསྐལ་པར་ཉན་བསམ་བསྒོམས་བསྒྲུབས་ཀྱང་། །བསྐལ་པར་འཚང་རྒྱ་རེ་བ་མེད། །ཅི་ཕྱིར་མངོན་སུམ་གནད་མ་
རྟོགས། །ཐེག་གསུམ་རིམ་དགུའི་ཆོས་རྣམས་ཀྱིས། །འདི་ཉིད་དོན་ལ་རེག་པ་མེད། །འདི་ནི་ཀུན་ལས་ཁྱད་པར་འཕགས། །ཞེས་སོ། །བཞི་པ་ནི། དེ་ཉིད་ལས། འདི་དང་ཚིག་གི་

འབྲེལ་པ་ཡང་། །སྐྱེ་བ་གསུམ་དུ་མི་ཐོགས་གྲོལ། །སྒྲ་ཙམ་རྣ་བར་ཐོས་པ་ཡང་། །ཐ་མ་སྐྱེ་བ་འདིས་ཆོད་འགྱུར། །མངོན་སུམ་གནད་འདི་སུས་མཐོང་ག །ཆོས་ཉིད་བར་དོར་འཚང་རྒྱའོ།།
ཞེས་དང་། སྣོད་དང་སྤེལ་བའི་དུས་བརྟགས་པ་ལས། ཡང་གསང་སྙིང་ཏིག་འདི་ལ་སུས་སྤྱོད་པ། །སྔོན་དུས་ལས་ཅན་སྐྱེ་མཐའ་མན་རེ་ཀན། །མངལ་དུ་མི་འཇུག་ཚེ་གཅིག་སངས་
ཡིན༑ །འདི་ཉིད་བྲིས་སམ་བཅད་པས་དངོས་གྲུབ་ཐོབ། །ལན་གཅིག་བཀའ་ཤོག་མཐོང་བ་ཐམས་ཅད་ཀྱིས། །ཨུ་རྒྱན་སྨོན་ལམ་མཐུ་ཡི་ངན་སོང་ཁེག །དབང་ཐོབ་ཙམ་གྱིས་པདྨ་
ཅན་དུ་སྐྱེ། །ཉམས་སུ་ལེན་པས་འབྲས་ཐོབ་སྨོས་ཅི་དགོས། །འདི་ལ་སྤྱོད་ཚད་ཨ་རྒྱན་ང་ཡི་སྲས། །སྐྱེ་བ་གཅིག་གིས་ཐོགས་པའི་བྱང་སེམས་ཡིན། །ཞེས་སོ། །ལྔ་པ་ནི། མེ་
ལོང་ལས། གཞི་ལ་ཤེས་རབ་ལྷུན་གྱིས་གྲུབ། །ཐབས་ཀྱིས་མངོན་སུམ་སྐད་ཅིག་ལ། །མཐོང་སྟེ་གྲོལ་འགྱུར་ཐེ་ཚོམ་མེད། །དེ་ཕྱིར་མཁའ་འགྲོ་དངོས་ཀྱི་སྟོན། །འདི་ལ་སྤྱོད་
པའི་སྐྱེས་བུ་ནི། །ཀུན་བཟང་ཡུམ་དང་དབྱེ་རུ་མེད། །ཌཱཀྐི་ལུས་དང་གྲིབ་མར་འགྲིབ་མར་འགྲོགས། །ཞེས་གསུངས་སོ། །གཉིས་པ་ཆོས་ཀྱི་ཆེ་བ་བརྗོད་པ་ནི། སྙན་རྒྱུད་ཡིད་

༄༅། །བཞིན་ནོར་བ་ལས། ཨེ་མ་འདི་འདྲའི་གདམས་པ་མཐོང་ན་གྲོལ་བའི་ཆོས། །རྫོགས་པ་ཆེན་པོ་ཡང་ཏིག་ནག་པོ་ཞེས། །ཉམས་སུ་བླང་ན་ཚེ་འདིར་རྫོགས་
སངས་རྒྱས། །ཐོས་པ་ཙམ་གྱིས་བསྐལ་པའི་སྡིག་སྒྲིབ་དག །གོ་བ་ཙམ་གྱིས་བདེ་ཆེན་ས་ལ་གཤེགས། །འདི་འདྲའི་ཟབ་ཆོས་འཛམ་གླིང་འདི་ན་དཀོན། །ཨུ་རྒྱན་ཐུགས་སྲོག་
མཁའ་འགྲོའི་སྙིང་ཁྲག་འདི། །མངོན་སུམ་ད་ལྟ་སྟོན་པ་ཟབ་མོའི་ཆོས། །སྟོང་གསུམ་བསྐོར་ཡང་མི་རྙེད་ཆོས་ཀྱི་མཆོག །འགྲོ་བའི་དབུས་སུ་མངོན་པར་བྱས་པ་ནི། །འདི་འདྲའི་
ཟབ་ཏིག་བདག་འདྲ་པདྨའི་ལུགས། །ཐོབ་ན་འཚེངས་ཏེ་ཚེ་གཅིག་སངས་རྒྱས་ལམ། །བདེ་ཆེན་ཞིང་དུ་འཕོ་བའི་རྒྱལ་པོར་འགྱུར། །རང་གནས་ཆེན་པོ་འབྲས་བུ་ཆོས་ཀྱི་སྐུ། །
འགག་མེད་རང་བཞིན་བདེ་ཆེན་ལོངས་སྤྱོད་རྫོགས། །ཐུགས་རྗེ་ཀུན་ཁྱབ་རང་གྲོལ་སྤྲུལ་པའི་སྐུ། །སྐུ་གསུམ་དབྱེར་མེད་རང་རིག་ཀུན་ཏུ་བཟང་། །རང་ལ་གནས་པས་གཞན་ནས་
བརྩལ་མི་དགོས། །ལྷུན་གྱིས་གྲུབ་པས་རྩོལ་བ་བྱ་མི་དགོས། །ཞེས་པ་ནས། ཟག་མེད་ཕུང་པོ་བདེ་ཆེན་ཡེ་སངས་རྒྱས། །ཚེ་འདིར་ཐོབ་བྱེད་རྡོ་རྗེ་སྙིང་པོའི་ལམ། །འདི་འདྲའི་

ཟབ་ཁྱད་སུ་ལའང་བསྟན་པ་མེད། །དེ་ཕྱིར་འདི་མཐོང་སྐྱེས་བུ་གང་ཡིན་པ། །རྒྱལ་བའི་སྲས་པོ་ངེས་པའི་སྐལ་པ་ཅན། །སྐལ་ལྡན་ལས་ཅན་རྣམས་དང་འདི་འཕྲད་ཤོག །ཅེས་
སོ༑ །གསུམ་པ་བལྟ་བའི་ཚུལ་བཤད་པ་ནི། མེ་ལོང་ལས། གང་གི་འདི་ཉིད་བལྟ་བའི་དུས་སུ་ཡང་། །ཚོགས་དང་གཏོར་མ་རྒྱ་ཆེན་བྱས་ལ་བལྟ། །འདི་ཡང་རླུང་གིས་ཕྱོགས་
ཀྱི་སེམས་ཅན་ཡང་། །ཌཱཀྐི་རྣམས་ཀྱིས་བྱིན་བརླབས་བདེ་བ་ཐོབ། །འདི་ལ་རེག་པས་ཨུ་རྒྱན་ང་དང་མཉམ། །ཞེས་སོ། །གཉིས་པ་གཏེར་འབྱུང་གི་ལོ་རྒྱུས་ནི། རྒྱལ་པོ་ཁྲི་སྲོང་
ལྡེའུ་བཙན་གྱིས། །སློབ་དཔོན་པདྨ་བོད་ཡུལ་དུ་སྤྱན་དྲངས་ནས། དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་བཞེངས་ཐེག་པ་ཕྱི་ནང་གི་ཆོས་དཔག་ཏུ་མེད་
པ་བསྒྱུར་ཞིང་གཏན་ལ་ཕབ། དེའི་དུས་སུ་རྒྱལ་པོ་དང་མཚོ་རྒྱལ་ལ་སོགས་པ་རྣམས་ཀྱིས་གསེར་གྱི་མཎྜལ་ཕུལ་ནས་ཞུས་པ། ཀྱི་སློབ་དཔོན་ཆེན་པོ་ལགས། ཐེག་པ་
ཐམས་ཅད་ཀྱི་མཐར་ཐུག་པ། ཆོས་ཉིད་མངོན་སུམ་གྱིས་གདམས་པ། ཚེ་གཅིག་ལུས་གཅིག་ལ་གྲོལ་བར་བྱེད་པ་ཞིག་ཞུ་ཞུས་པས། སློབ་དཔོན་གྱིས་ཞལ་ནས། རྫོགས་

༄༅། །པ་ཆེན་པོ་ཆོས་ཉིད་མངོན་སུམ་དུ་སྟོན་པ་ཡང་ཏིག་ནག་པོ་གསེར་གྱི་འབྲུ་གཅིག་པ་ཞེས་བྱ་བ་ཞིག་ཡོད་དེ། ད་དུང་མཁའ་འགྲོའི་བཀའ་རྒྱ་མ་གྲོལ་
གསུངས་ནས། ལོ་གསུམ་དུ་མ་གནང་བ་ལ། ཡང་རྒྱལ་པོ་དང་མཚོ་རྒྱལ་ལ་སོགས་ཚོགས་ཀྱི་འཁོར་ལོ་རྒྱ་ཆེན་པོ་ཕུལ་ནས་ཞུས་པས། སློབ་དཔོན་གྱིས་བཀའ་སྩལ་པ། 
རྒྱལ་པོ་འདི་ལྟ་བུའི་གདམས་པ་ནི་འཛམ་གླིང་འདི་ན་དཀོན་པས་ཉམས་སུ་བླང་ན་ཚེ་གཅིག་ལུས་གཅིག་ལ་འཚང་རྒྱ་བ་ཡིན་ནོ་ཞེས་གསུངས་ནས། ཡང་ཏིག་ནག་པོའི་གདམས་པ་
རྣམས་ཡོངས་སུ་རྫོགས་པར་གནང་ནས། མ་འོངས་སྙིག་དུས་ཀྱི་འགྲ་བ་ཚ་ལ་ལོང་མེད་པའི་དུས་སུ་འདི་ཉིད་སྤེལ་ནས་སྤྱོད་པར་ལུང་བསྟན་ཏེ། དྭགས་ལ་སྒམ་པོའི་མཚོ་མཎྜལ་
ནག་པོ་ཅན་དུ་གཏེར་དུ་སྦས་ནས། སྐལ་ལྡན་ལས་འཕྲོ་ཅན་དང་སྨོན་ལམ་བཏབ་པ་དེའི་མཐུས། དུས་ཕྱིས་འགྲོ་བའི་མགོན་པོ་དུང་མཚོ་རས་པས་གཏེར་ནས་སྤྱན་དྲངས་ཏེ་
སྐལ་ལྡན་རྣམས་སྨིན་གྲོལ་དུ་བྱས་ནས། རིམ་པ་ལྟར་བླ་མ་གྲུབ་ཐོབ་བརྒྱུད་པའི་ཟམ་མ་ཆད་པ། བྱིན་བརླབས་ཀྱི་སྤྲིན་ཕུང་མ་ཡལ་བ། ཉམས་རྟོགས་ཀྱི་དྲོད་མ་ཤོར་བ། 

སྙན་རྒྱུད་ཀྱི་གནད་མ་འཆུག་པ། ཕྱག་ལེན་གྱི་ཁྲིགས་མ་ནོར་བ་འདི་ཉིད་དོ། །གསུམ་པ་སྨོན་ལམ་གྱིས་མཇུག་བསྡུ་བ་ནི། ཀློང་གསལ་ལས། ཡིད་བཞིན་ནོར་བུའི་གསང་
རྒྱུད་འདི། །མ་འོངས་ལས་ཅན་རྣམས་དང་འཕྲད། །ཅེས་པ་དང་། བཏགས་གྲོལ་སྙིང་པོའི་དོན་ཁྲིད་ལས། ཨེ་མ་ཧོཿ ཡང་གསང་སྙིང་ཏིག་མངོན་གསུམ་མན་ངག་
འདི༑ །གང་གིས་རེག་པ་མྱང་འདས་དངོས་ལ་སྦྱོར། །ཐེག་བརྒྱད་ཨ་ཏི་ཐིག་ལེ་སྐོར་གསུམ་གྱིས། །འདི་ཉིད་དོན་ལ་རེག་པ་མ་ཡིན་ནོ། །མིག་སྟོང་ཤེས་རབ་སྒྲུབས་ཐབས་
མང་པོ་དང་། །རྒྱུད་ལུང་མན་ངག་མང་ཡང་འདི་མི་མཐོང་། །གཞན་དང་མི་འདྲ་ཡང་ཟབ་མངོན་སུམ་གནད། །འདི་དངོས་བསྟན་ཅིང་བཤད་པ་ཅི་མ་ཚང་། །མིང་ཙམ་
རླུང་གི་ཕྱོགས་སུ་བརྗོད་པ་མིན། །ཤེས་རབ་བློ་ལྡན་སྙིང་རྗེ་ཅན་དང་འཕྲད་པར་ཤོག །འདི་ལ་རེག་ཚད་ལྷག་མེད་འགྲུབ་པར་ཤོག །ཅེས་དང་། སློབ་དཔོན་པདྨས་
འདི་ཉིད་ཀྱི་གཏད་རྒྱ་གསུངས་པ་ལས། འདི་ལྟར་གནད་ཀྱི་མན་ངག་སྐོར། །ཡེ་ཤེས་མཚོ་རྒྱལ་ཐུགས་ལ་འཆང་། །ལན་གཅིག་དུས་ཀྱི་ཐ་མ་ལ། །ལས་ཅན་

༄༅། །རྣམས་དང་འཕྲད་པར་ཤོག །ཅེས་གསུངས་སོ།། ༈ །།དེ་ལྟར་ཟབ་དོན་དོན་གསལ་མེ་ལོང་འདི། །དེ་ཡི་ཟབ་གནད་
གནད་ཀྱི་མན་ངག་བཅུ། །དེ་དོན་ཟབ་ཁྱད་ཁྱད་འཕགས་བླ་མའི་དྲིན། དེ་རྒྱབ་ཟབ་ཡངས་ཡང་གསང་བླ་མེད་ཆོས། །དེ་སོགས་ཟབ་རྒྱས་རྒྱས་པར་མདོ་རྒྱུད་ཀྱིས། །དེ་ཉིད་
ཟབ་གསལ་གསལ་བྱེད་ལུང་གིས་སྤྲས། །དེ་བས་ཟབ་ཆོས་ཆོས་ཀྱིས་བཅུད་ཕྱུང་ནས། །དེ་འདྲའི་ཟབ་ལམ་ལམ་མཆོག་གསལ་བར་བྱས། །དེ་སྔོན་བཀའ་བསྟན་བསྟན་
བཅོས་མང་ཡོད་ཕྱིར། །དེ་འདྲ་མི་དགོས་དགོས་པ་མེད་ཅེས་ན། །དེ་དག་ལ་ལ་རྒྱས་པས་བློར་མི་ཆུད། །དེ་བཞིན་ལ་ལ་བསྡུས་པས་དོན་མི་ཁྲོལ། །དེ་ཕྱིར་གནད་
འགག་འགག་བསྡུས་དྲན་ཚོད་སྦྱར། །དེས་ན་ཆོས་གཞན་གཞན་ལ་ལྟོས་མི་དགོས། །དེ་ལ་འགལ་འཁྲུལ་འཁྲུལ་པ་གང་མཆིས་པ། །དེ་ཀུན་མཉམ་ཡངས་ཡངས་པའི་
ཀློང་དུ་བཤགས། །དེ་དོན་ལེགས་དགེ་དགེ་བ་གང་མཆིས་པ། །དེ་རྣམས་འགྲོ་ཀུན་ཀུན་མཁྱེན་ཐོབ་ཕྱིར་བསྔོ། །དེས་ཀྱང་རྒྱལ་བསྟན་བསྟན་པའི་ཉིན་བྱེད་ཤོག །

མཚུངས་མེད་དྲིན་ཆེན་ཆོས་ཀྱི་རྒྱ་མཚོ་ལས། །བླ་མེད་ཟབ་དོན་ཡིད་བཞིན་གཏེར་མངའ་བ། །གཡོ་མེད་དད་པས་དེད་དཔོན་གུས་པས་བླང་། །འཆུག་མེད་ལམ་འདིར་
ཞུགས་པའི་གཏན་ནོར་མཛོད། །བཀའ་བསྟན་ལུང་རིགས་ནོར་འཛིན་ཡངས་པ་ལས། །བཀའ་གསང་སྙིང་པོའི་འབྲས་བུ་བཅུད་སྨིན་པ། །བཀའ་བཞིན་མ་ནོར་དོན་
བསྡུས་གཡོས་སུ་སྦྱར། །བཀའ་རྒྱུད་རྗེས་འཛིན་རྣམས་ཀྱིས་བཟའ་བ་མཛོད། །རྣམ་མཁྱེན་རྒྱལ་བའི་བཀའ་གསང་གངས་རིའི་ངོགས། །རྣམ་དཔྱད་ལྷག་བསམ་ཉི་
མའི་འོད་ཀྱིས་བཞུས། །རྣམ་དག་ལུང་རིགས་ཆུ་རྒྱུན་དྲི་མེད་འདི། །རྣམ་གྲོལ་ཐར་ལམ་བགྲོད་པའི་བཏུང་བ་མཛོད། །མདོ་རྒྱུད་ཟབ་དོན་འོ་མའི་རྒྱ་མཚོ་ལས། །
བདག་རྒྱུད་མོས་བློའི་སྟོབས་ཀྱིས་ཡོངས་བསྲུབ་སྟེ། །སྙན་རྒྱུད་ཟབ་གནད་མར་གྱི་སྙིང་པོར་བླང་། །སྒྲུབ་རྒྱུད་ཉམས་ལེན་འདོད་པའི་ཆུ་སྡེར་མཛོད། །ཤེས་བྱའི་
ཀློང་ཡངས་པད་ཚལ་རྒྱས་པ་ལས། །ཤེས་རྨོངས་སྦུར་པས་རྩྭི་བཅུད་མ་རྙེད་ཀྱང་། །ཤེས་རིགས་བློ་གསལ་བུང་བས་བཅུད་ལེན་ཅིང་། །ཤེས་རྒྱུད་རང་གྲོལ་དོན་

༄༅། །དམ་སྦྲང་རྩིར་སྦྱར། ཤེས་རབ་གསལ་བས་གསོལ་ན་ཡ་མཚན་སྐྱེ། །ཤེས་ལྡན་མི་རྣམས་ཀུན་གྱིས་མི་ཤེས་པའི། །ཤེས་མེད་བུང་བས་འདི་
འདི་འདྲ་ཤེས་སོ་སྙམ། །ཤེས་ཆུང་རང་ཁེངས་ཅན་ལ་ཅི་ཆ་ཡོད། །ཀྱི་ཧུད། མི་ཤེས་རྨོངས་པའི་པདྨ་མ་ཏི་ཁྱོད། །མི་ལུས་འདི་འདྲ་ཡང་ཡང་རྙེད་དཀའ་ཞིང་། །
མི་ཚེའི་བཟང་ཕྱོགས་ཐལ་བས་སྡོད་ལོང་མེད། །མི་རྟག་ནམ་འཆི་ཆ་མེད་སྒྲུབ་ལ་འབུང་། །དོན་མེད་སྙིང་པོ་མེད་པ་ཚེ་འདིའི་ལས། །དོན་ལ་མིད་བདེན་རྨི་ལམ་
སྒྱུ་མ་འདྲ། །དོན་ཆུང་མི་ཚེ་སྟོང་ཟད་མ་བྱེད་པར། །དོན་ཆེན་ཕྱི་མ་དོན་དུ་གཉེར་བར་གྱིས། །ཅི་ཙམ་འབད་ཀྱང་ངལ་བ་དོན་མེད་ཅིང་། ཅི་སྙེད་ཡོད་ཀྱང་ཞེན་
ཆགས་སྡུག་བསྔལ་རྒྱུ། །ཅི་ལྟར་བསམ་ཀྱང་འཇིག་རྟེན་བྱ་བ་འདིས། །ཅིས་ཀྱང་ཕན་མེད་ངེས་འབྱུང་སྐྱོ་ཤས་སྐྱེད། །བཀའ་རྒྱུད་གོང་མ་རྣམས་ཀྱིས་མ་ཐུབ་པའི། །
གཞན་རྒྱུད་མི་འདུལ་འགྲོ་ལ་ཕན་དཀའ་བས། །རང་རྒྱུད་ཉོན་མོངས་འདུལ་བའི་དབེན་གནས་སུ། །སྒྲུབ་རྒྱུད་བསྟན་འཛིན་ཉམས་ལེན་སྐྱོང་བར་གྱིས། །བསྟན་

པའི་ཐ་མ་དུས་ངན་སྙིགས་མ་འདིར། །སྟོན་པ་སངས་རྒྱས་སྤྲུལ་བ་ཞིང་གཞན་གཤེགས། །བསྟན་པ་དམ་ཆོས་ཉི་མ་ནུབ་རིར་ལྷུང་། །བསྟན་འཛིན་སྐྱེས་བུ་ནམ་ལངས་སྐར་མ་བཞིན། །
བསྟན་ལ་ཕན་པའི་གང་ཟག་སྐུ་ཚེ་ཐུང་། །བསྟན་ཞུགས་ཕལ་ཆེར་དགེ་སྡིག་འཆོལ་མར་སྤྱོད། །བསྟན་བཤིག་དམ་ཉམས་བདུད་རིགས་མགོ་འཕངས་མཐོ། །དེ་འདྲའི་
དུས་ངན་སྙིགས་མའི་དུས་འདི་རུ། །འདི་འདྲའི་ཟབ་ཆོས་གདམས་པ་སུ་ལ་ཕན། །བདག་འདྲའི་བན་སྤྲོང་་ཉིད་ཀྱང་སྐྱོ་བ་འཕེལ། །རང་འདྲའི་གྲོགས་དང་དང་ལྡན་ངེས་འབྱུང་ཅན། 
འདི་ལ་མོས་པའི་སྐལ་ལྡན་ལས་འཕྲོ་ཅན། །འདིར་འཇུག་སྤྲོ་བའི་དད་བརྩོན་སྙིང་རྗེ་ཅན། །འདིར་ཕྱིའི་དོན་ཆེ་སྒྲུབ་འདོད་རྣམས་དང་ནི། །འདི་འཕྲད་རང་གཞན་དོན་གཉིས་ལྷུན་གྲུབ་
རྣམ་པ་ཀུན་ཏུ་བདག་ཀྱང་དུས་འདི་ནས། །རྣམ་གྲོལ་རང་དབང་བཟོད་པ་མ་ཐོབ་པར། །རྣམ་གཡེངས་མེད་ཅིང་ཞི་བའི་ནགས་འདབས་སུ། །རྣམ་དཀར་དགེ་ལ་རྟག་ཏུ་སེམས་
གཞོལ་ནས། །རྣམ་ཀུན་མཆོག་ལྡན་ཡེ་ཤེས་མངོན་བྱས་ཏེ། །རྣམ་དག་གདོད་མའི་བཙནས་ཟིན་ནས་ཀྱང་། །རྣམ་མཁྱེན་ཆོས་སྐུའི་ངང་ལས་མ་གཡོས་བཞིན། །

༄༅། །རྣམ་འཕྲུལ་དུ་མས་འགྲོ་བའི་དོན་བྱེད་ཤོག ། ༈ །།རྫོགས་པ་ཆེན་པོ་ཡང་ཏིག་ནག་པོ་གསེར་གྱི་འབྲ་གཅིག་པའི་ཁྲིད་རིམ་གྱི་རྒྱབ་
ཆོས་ཟབ་ལམ་དོན་གསལ་མེ་ལོང་ཞེས་བྱ་བ་ཡུལ་མཐའ་འཁོབ་ཏུ་སྐྱེས་པའི་བན་སྤྲང་པདྨ་མ་ཏིས་དབེན་གནས་སིང་གེ་དབེན་རྫོངས་སུ་བྲིས་པའ་དགེ་བ་རང་གཞན་གྱི་དོན་
གཉིས་ལྷུན་གྱིས་གྲུབ་པར་གྱུར་ཅིག །མྒྷང་ལཾ་བྷ་ཝནྟུ།། །།དགེའོ།། །།དགེའོ།། །།དགེའོ།། །།

