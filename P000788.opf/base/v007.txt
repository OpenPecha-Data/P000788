ཇ༽ ༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ གསང་སྔགས་རྡོ་རྗེ་ཐེག་པའི་ཆོས་སྤྱོད་ཐུན་བཞིའི་རྣལ་འབྱོར་སེམས་ཉིད་རང་གྲོལ་ཞེས་བ་བ་བཞུགས་སོ།། 

༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། སྔོན་འགྲོ་རང་རྒྱུད་སྦྱོང་བྱེད་འདི་བཞིན་བྱས་ན་ལེགས། ཀྱཻ་མ་ཀྱི་ཧུད་སྐལ་
ལྡན་རིགས་ཀྱི་བུ། མ་རིག་གཏི་མུག་དབང་གིས་མ་ནོན་པར། །བརྩོན་འགྲུས་ངར་བསྐྱེད་ད་ལ་ཡར་ལངས་དང་། །ཐོག་
མེད་དུས་ནས་ད་ལ་ཐུག་གི་བར། །མ་རིག་དབང་གིས་ཉལ་ཡུན་དེས་ཆོག་གི། །ད་ནི་མ་ཉལ་སྒོ་གསུམ་དགེ་ལ་འབད། །
སྐྱེ་རྒ་ན་འཆིའི་སྡུག་བསྔལ་མི་ཤེས་སམ། །དེ་རིང་ཙམ་ཡང་རྟག་པའི་གོ་སྐབས་མེད། །བསྒྲུབ་ལ་བརྩོན་འགྲུས་བསྐྱེད་

༄༅། །པའི་དུས་ལ་བབ། །ད་རེས་གཅིག་པུས་གཏན་བདེ་སྒྲུབ་དུས་འདིར། །སྙོམ་ལས་དང་ལ་སྡོད་
པའི་དུས་མ་ཡིན། །འཆི་བ་སེམས་ལ་སྒྲུབ་པ་མཐའ་རུ་སྐྱོལ། །ཚེ་ལ་ལངས་མེད་འཆི་རྐྱེན་བསམ་མི་ཁྱབ། །དེ་
དེ་མི་འཚེར་གདེང་ཞིག་མ་ཐོབ་ན། །སྐྱེས་བུ་ཁྱོད་ཉིད་གསོན་པས་ཅི་ཞིག་རུང་། །ཆོས་རྣམས་བདག་མེད་སྟོང་ཞིང་སྤྲོས་
དང་བྲལ། །སྒྱུ་མ་སྨིག་རྒྱུ་རྨི་ལམ་གཟུགས་བརྙེན་དང་། །དྲི་ཟའི་གྲོང་ཁྱེར་བྲག་ཆ་ལྟ་བུར་སྤྱོད། །ཆུ་ཟླ་ཆུ་བུར་མིག་

ཡོར་སྤྲུལ་པ་སོགས། །ཤེས་བྱ་སྒྱུ་མའི་དཔེ་བཅུ་དེ་བཞིན་དུ། །འཁོར་འདས་ཆོས་རྣམས་ཁྱོད་ཀྱིས་ཤེས་པར་གྱིས། ཆོས་རྣམས་རང་བཞིན་སྐྱེ་
བ་མེད་པ་སྟེ། །གནས་མེད་འགགས་མེད་འགྲོ་འོང་མེད་པའོ། །དམིགས་མེད་མཚན་མ་མེད་ཅིང་བསམ་བརྗོད་བྲལ། །དོན་དེ་རྟོགས་པར་བྱ་བའི་
དུས་ལ་བབ། །ན་མོ་གུ་རུ་བྷྱཿ ན་མོ་དྷེ་ཝ་བྷྱཿ ན་མོ་ཌཱ་ཀི་ནི་བྷྱཿ ཀྱཻ་མ་ཀྱཻ་མ་མི་རྟག་འཁོར་བའི་ཆོས། །ཐར་མེད་ལས་ཀྱི་རྒྱ་མཚོ་དོད་རིང་
འདིར༑ །ལས་ཀྱི་མནར་བའི་འགྲོ་རྣམས་སྙིང་རེ་རྗེ། །སྡུག་བསྔལ་རྒྱ་མཚོ་སྐོམ་པར་བྱིན་གྱིས་རློབས། །མ་རིག་ལས་ཀྱི་མནར་བའི་འགྲོ་བ་
རྣམས༑ །བདེ་བ་འདོད་ཕྱིར་སྡུག་བསྔལ་ལས་ལ་སྤྱོད། །ཐབས་མི་མཁས་པའི་འགྲོ་རྣམས་སྙིང་རེ་རྗེ། །ཉོན་མོངས་ལས་སྒྲིབ་དག་པར་བྱིན་
གྱིས་རློབས། །བདག་འདོད་བཟུང་འཛིན་བཅིངས་པའི་བརྩོན་ར་འདིར། །རི་དྭགས་རྒྱར་ཚུད་སླར་ཡང་འཇུག་པ་ལྟར། །མ་རིག་གཏི་མུག་ཅན་

༄༅། །རྣམས་སྙིང་རེ་རྗེ། །འཁོར་བ་དོང་ནས་སྤྲུགས་པར་བྱིན་གྱིས་རློབས། །ཐར་མེད་ལས་ཀྱི་གྲོང་ཁྱེར་དྲུག་པོ་འདིར། །གཅིག་
ནས་གཅིག་ཏུ་ཟོ་ཆུའི་ཁྱུད་མོ་བཞིན། །ཐར་མེད་འཁོར་བའི་འགྲོ་རྣམས་སྙིང་རེ་རྗེ། །རིགས་དྲུག་སྐྱེ་སྒ་ཆོད་པར་བྱིན་གྱིས་རློབས། །སྐྱེ་རྒ་ན་དང་
འཆི་བའི་སྡུག་བསྔལ་རྣམས། །ཇི་ཙམ་མཐོང་ཡང་མི་འཇིགས་སྙིང་སྐྲག་ཅན། །ཡེངས་མ་ལམ་ལ་དལ་འབྱོར་མི་ཚེ་ཟད། མི་རྟགས་འཆི་བ་
དྲན་པར་བྱིན་གྱིས་རློབས། །མི་རྟགས་བློ་གཏད་མེད་པར་མ་ཤེས་པས། །ད་རུང་འཁོར་བ་འདི་ལ་ཞེན་ཅིང་ཆགས། །སྐྱེད་འདོད་དང་ལ་མི་ཚེ་སྡུག་
གིས་འདས། །འཁོར་བ་ཞེན་པ་ལོག་པར་བྱིན་གྱིས་རློབས། །སྣོད་ཀྱི་འཇིག་རྟེན་མི་རྟགས་མེ་ཆུས་འཇིགས། །བཅུད་ཀྱི་སེམས་ཅན་མི་རྟག་ལུས་
སེམས་བྲལ། །དབྱར་རྒུན་སྟོན་དཔྱིད་ནམ་སླ་དུས་མི་རྟག །སྐྱོ་ཤས་གཏིང་ནས་སྐྱེ་བར་བྱིན་གྱིས་རློབས། །ན་ཉིན་ད་ལོ་ནམ་སླའི་སྟོད་སྨད་དང་། །

ཞགས་དང་ཉིན་མཚན་སྐད་ཅིག་དུས་མི་རྟག །ལེགས་པར་བསམ་ན་རང་ཉིད་འཆི་བར་གཏུག །སྒྲུབ་ལ་སྙིང་རུས་ནུས་པར་བྱིན་གྱིས་རློབས། །དལ་
འབྱོར་འདི་ནི་ཤིན་ཏུ་རྙེད་དཀའ་ཡང་། །འཆི་བདག་ནད་ཀྱི་ཉེ་བར་བཏབ་པའི་ཚེ། །ཆོས་མེད་འགྲོ་རྣམས་སྟོང་ལོག་སྙིང་རེ་རྗེ། ལོངས་
མེད་རྒྱུད་ལ་སྐྱེ་བར་བྱིན་གྱིས་རློབས། །ཀྱེ་མ་ཀྱི་ཧུད་དཀོན་མཆོག་ཐུགས་རྗེ་ཅན། །རྒྱལ་བ་ཁྱོད་ལ་བརྩེ་བའི་ཐུགས་མངའ་བས། །བདག་
སོགས་རིགས་དྲུག་འཁོར་བའི་སྡུག་བསྔལ་ལས། །ད་ལྟ་ཉིད་དུ་ཐར་བར་བྱིན་གྱིས་རློབས། །དེ་ནས་ཕྱི་ནང་གསང་བའི་སྐྱབས་འགྲོ་ནི། ཁམས་གསུམ་
རིགས་དྲུག་མཐའ་ཡས་སེམས་ཅན་རྣམས། །འདས་དང་མ་བྱོན་ད་ལ་དུས་གསུམ་དུ། །རྒྱུན་ཆད་མེད་པར་འགྲོ་ལ་དགོངས་མཛད་པའི། །བླ་
མ་རྣམས་ལ་ཕྱག་འཚལ་སྐྱབས་སུ་མཆི། །རྐང་གཉིས་གཙོ་བོ་མཚན་དང་དཔེ་བྱད་ལྡན། །ཕྲིན་ལས་མི་ཟད་ནམ་མཁའི་མཐའ་དང་མཉམ། །

༄༅། །ཕྱོགས་བཅུ་དུས་བཞིའི་བདེ་གཤེགས་བཅོམ་ལྡན་འདས། །སངས་རྒྱས་རྣམས་ལ་ཕྱག་འཚལ་སྐྱབས་སུ་མཆི། །ཞི་བ་ཆགས་
བྲལ་དོན་ལ་བདེན་པའི་ཆོས། །ཐེག་པ་གསུམ་གྱི་ཕྱིར་མི་ལྡོག་པའི་ལམ། །བཀའ་གཏེར་ལུང་དང་མན་ངག་བསྟན་ཆོས་སོགས། །དམ་ཆོས་རྣམས་
ལ་ཕྱག་འཚལ་སྐྱབས་སུ་མཆི། །མ་ནོར་ལམ་ནས་ཚོགས་མཆོག་ཀུན་གྱི་ཞིང་། །ཉོན་མོངས་དྲི་མས་རབ་དབེན་འཕགས་པའི་ཚོགས། །བྱང་སེམས་
ཉན་རང་རྒྱལ་བའི་བསྟན་འཛིན་མཆོག །དགེ་འདུན་རྣམས་ལ་ཕྱག་འཚལ་སྐྱབས་སུ་མཆི། །དུས་གསུམ་སངས་རྒྱས་ཀུན་གྱི་ངོ་བོ་ཉིད། །གསང་བ་
བླ་མེད་དཀྱིལ་འཁོར་ཀུན་གྱི་གཙོ། །བྱིན་རླབས་ཐུགས་རྗེས་འགྲོ་ཀུན་འདྲེན་མཛད་པའི། །བླ་མ་རྣམས་ལ་ཕྱག་འཚལ་སྐྱབས་སུ་མཆི། །ཆོས་སྐུ་
སྐྱེ་མེད་སྤྲོས་པའི་མཐའ་བྲལ་ཡང་། །འགྲོ་བའི་དོན་ཕྱིར་ཞི་དང་ཁྲོ་བོར་སྤྲུལ། །མཆོག་དང་ཐུན་མོང་དངོས་གྲུབ་སྟེར་མཛད་པའི། །ཡི་དམ་ལྷ་

ལ་ཕྱག་འཚལ་སྐྱབས་སུ་མཆི། །ཆོས་ཉིད་མཁའ་ལ་ཐུགས་རྗེའི་ཤུགས་ཀྱིས་འགྲོ། །དག་པའི་གནས་ནས་བད་ཆེན་མཆོག་སྩོལ་ཞིང་། །དམ་
ཚིག་ཅན་ལ་དངོས་གྲུབ་སྟེར་མཛད་མ། །མཁའ་འགྲོའི་ཚོགས་ལ་ཕྱག་འཚལ་སྐྱབས་སུ་མཆི། །ཡེ་ནས་སྟོང་ཉིད་སྤྲོས་དང་བྲལ་བ་ལས། །ངོ་
བོ་རང་བཞིན་ཐུགས་རྗེ་ཀ་ནས་དག །མཉམ་རྫོགས་ཀློང་ཡངས་ཆེན་པོའི་རང་བཞིན་ལ། །འཛིན་མེད་བློ་འདས་ངང་དུ་སྐྱབས་སུ་མཆི། །ལྷུན་གྲུབ་
རང་བཞིན་ཡེ་ནས་སྐུ་ལྔའི་བདག །དབྱིངས་རིག་སྟོང་གསལ་ཐིག་ལེའི་དཀྱིལ་འཁོར་དུ། །རང་རིག་འོད་གསལ་རྡོ་རྗེ་ལུ་གུ་རྒྱུད། །རྟོགས་མེད་
རང་གསལ་རྗེན་པར་སྐྱབས་སུ་མཆི། །མ་འགགས་རང་གསལ་ཀུན་ཁྱབ་ཐུགས་རྗེ་ཅན། །ཤར་གྲོལ་འགགས་མེད་རིག་རྩལ་རོལ་པའི་ཟེར། །
རྟོགས་མེད་ངང་ནས་འགྲོ་བློའི་མུན་སེལ་བ། །དུས་གསུམ་ཐོག་མཐའ་མེད་པར་སྐྱབས་སུ་མཆི། །དེ་ནས་ཐེག་པ་ཆེན་པོའི་སེམས་བསྐྱེད་པ་ནི། ཀྱཻ་

༄༅། །མ་ཆོས་རྣམས་ཐམས་ཅད་སྟོང་ཞིང་བདག་མེད་ཀྱང་། །དེ་ལྟར་མ་རྟོགས་སེམས་ཅན་སྙི་ང་རེ་རྗེ། །སྙིང་རྗེའི་གནས་རྣམས་
བྱང་ཆུབ་ཐོབ་བྱའི་ཕྱིར། །བདག་གིས་སྒོ་གསུམ་དགེ་ལ་བསྐུལ་བར་བྱ། །འགྲོ་དྲུག་སེམས་ཅན་ཀུན་གྱིས་དོན་གྱི་ཕྱིར། །དེང་ནས་བཟུང་སྟེ་བྱང་
ཆུབ་མ་ཐོབ་བར། །བདག་གཅིག་མ་ཡིན་འགྲོ་ཀུན་དོན་གྱིས་ཕྱིར། །བྱང་ཆུབ་མཆོག་ཏུ་སེམས་ནི་བསྐྱེད་པར་བྱ། །སྡུག་བསྔལ་རྒྱ་མཚ་
དཔག་ཏུ་མེད་པའི་ནང་། །རང་གི་རང་བཅིངས་ཆོས་མེད་སྙིང་རེ་རྗེ། །སྙིང་རྗེའི་གནས་རྣམས་བདེ་ལ་འགོད་བྱའི་ཕྱིར། །བྱང་ཆུབ་མཆོག་ཏུ་
སེམས་ནི་བསྐྱེད་པར་བྱ། །བདག་དང་མཐའ་ཡས་འགྲོ་བ་སེམས་ཅན་རྣམས། །ཡེ་ནས་སངས་རྒྱས་རང་བཞིན་ཡིན་པ་ལ། །ཡིན་པར་ཤེས་
པའི་བདག་ཉིད་ཆེན་པོ་རུ། །བྱང་ཆུབ་མཆོག་ཏུ་སེམས་ནི་བསྐྱེད་པར་བྱ། །འཇིག་རྟེན་འཁོར་བའི་རྒྱ་མཚོ་སྒྱུ་མ་བཞིན། །འདུས་བྱས་ཐམས་

ཅད་རྟག་པར་མ་ཡིན་ཏེ། །ངོ་བོ་སྟོང་པ་བདག་མེད་ཡིན་པ་ལ། །དེ་ལྟར་མ་རྟོགས་བྱིས་པ་འདི་དག་རྣམས། །རྟེན་འབྲེལ་བཅུ་གཉིས་སྲིད་པའི་
འཁོར་བར་འཁྱམས། །མིང་དང་གཟུགས་ཀྱི་འདམ་ལ་ཆགས་པ་རྣམས། །སངས་རྒྱས་ཐོབ་ཕྱིར་བདག་གིས་ལུས་དང་ངག །ཡིད་དང་
གསུམ་པོ་དགེ་ལ་བསྐུལ་བར་བྱ། །སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། །བྱང་ཆུབ་བར་དུ་བདག་ནི་སྐྱབས་ས་མཆི། །བདག་
གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །མཐའ་ཡས་འགྲོ་བ་སེམས་ཅན་ཇི་སྙེད་པ། །
མ་ལུས་འདྲེན་པའི་བླ་མར་བདག་གྱུར་ཅིག །དེ་ནས་ཚད་མེད་པ་བཞི་བསྒོམ་པ་ནི། སེམས་ཅན་ཐམས་ཅད་བདེ་བ་དང་ལྡན་གྱུར་ཅིག །ཀུན་ཀྱང་
སྡུག་བསྔལ་རྒྱུ་དང་བྲལ་གྱུར་ཅིག །སྡུག་བསྔལ་མེད་པའི་བདེ་དང་ལྡན་གྱུར་ཅིག །ཆགས་སྡང་མེད་པའི་བཏང་སྙོམས་གནས་གྱུར་ཅིག །

༄༅། །སྡིག་སྒྲིབ་སྦྱང་ཕྱིར་ཡིག་བརྒྱ་བཟླས་པ་ནི། སྤྱི་གཙུག་པད་ཟླའི་གདན་སྟེང་དུ། །བླ་མ་རྡོ་རྗེ་སེམས་དཔའི་སྐུ། །ས་མདོག་
ཤེལ་འདྲའི་ཐུགས་ཀ་ནས། །ཟ་སྟེང་ཧཱུྃ་ལ་ཡིག་བརྒྱས་བསྐོར། །བདུད་རྩིའི་ཆུ་རྒྱུན་ཚངས་བུག་བབས། །བདག་གི་ཉམས་ཆགས་སྡིག་སྒྲིབ་
དག །བཅོམ་ལྡན་དཔལ་ལྡན་རྡོ་རྗེ་སེམས་དཔའ་ཡིས། །བདག་དང་འགྲོ་བ་སེམས་ཅན་མ་ལུས་པའི། །སྡིག་སྒྲིབ་སྦྱངས་ཕྱིར་ཡེ་ཤེས་བདུད་རྩིའི་
རྒྱུན༑ །ད་ལྟ་ཉིད་དུ་བདག་ལ་སྩལ་དུ་གསོལ། །ཨོཾ་བཛྲ་ས་ཏྭ་ས་མ་ཡ༴ སོགས། བདག་ནི་མི་ཤེས་གཏི་མུག་རྨོངས་པ་ཡིས། །དམ་ཚིག་བསྲུང་
མཚམས་ལ་ནི་འགལ་ཞིང་ཉམས། །བླ་མ་མགོན་པོ་ཁྱོད་ཀྱིས་སྐྱབས་མཛོད་ཅིག །གཙོ་བོ་དཔལ་ལྡན་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོ་
བརྩེ་བའི་བདག་ཉིད་ཅན། །འགྲོ་བའི་གཙོ་བོས་བདག་སོགས་སྐྱབས་མཛོད་ཅིག །སྡིག་སྒྲིབ་ཉེས་ལྟུང་དྲི་མའི་ཚོགས་བཅས་ཀུན། །མ་

ལུས་བྱང་ཞིང་དག་པར་མཛད་དུ་གསོལ། །དགེ་བ་འདི་ཡིས་མྱུར་དུ་བདག་ཉིད་ཀྱང་། །རྡོ་རྗེ་སེམས་དཔའ་དེང་འདིར་འགྲུབ་གྱུར་ནས། །འགྲོ་བ་
སེམས་ཅན་གཅིག་ཀྱང་མ་ལུས་པ། །དེ་ཡིས་ལ་མྱུར་དུ་འགད་པར་ཤོག །རྡོ་རྗེ་སེམས་དཔའ་ཁྱོད་སྐུ་ཅི་འདྲ་དང་། །འཁོར་དང་སྐུ་ཚེའི་ཚད་
དང་ཞིང་ཁམས་དང་། །ཁྱོད་ཀྱི་མཚན་མཆོག་བཟང་པོ་ཅི་འདྲ་བར། །དེ་འདྲ་ཁོ་ནར་བདག་སོགས་འགྱུར་བར་ཤོག །དེ་ནས་མཆོད་པའི་མཎྜལ་
འབུལ་བ་ནི། ཨོཾ་བཛྲ་བྷུ་མི་ཨཱཿཧཱུྃ། གཞི་མ་དབང་ཆེན་གསེར་གྱི་ས་གཞིར་གྱུར། །ཨོཾ་བཛྲ་ར་ཀེ་ཨཿཧཱུུྃ། ཕྱི་རོལ་རིན་ཆེན་ལྕགས་རི་འཁོར་
ཡུག་གྱུར། །དབུས་སུ་རི་རྒྱལ་རི་བོ་མཆོག་རབ་ཉིད། །རིན་ཆེན་སྣ་ལྔ་ལས་གྲུབ་ལྷུན་ཆགས་བཞིན། །དབྱིབས་ལེགས་མཛེས་ཤིང་ལྟ་ན་
སྡུག་པ་ལ། །གསེར་གྱི་རི་བདུན་རོལ་མཚོ་བདུན་གྱིས་བསྐོར། །ཤར་དུ་ལུས་འཕགས་ལྷོ་རུ་འཛམ་བུ་གླིང་། །ནུབ་ཏུ་བ་ལོངས་སྤྱོད་ཀྱི་གླིང་

༄༅། །གིས་བསྐོར། །བྱང་དུ་སྒྲ་མི་སྙན་གྱི་གླིང་ཆེན་ལ། །ལུས་དང་ལུས་འཕགས་རྔ་ཡབ་རྔ་ཡབ་གཞན། །གཡོ་ལྡན་ལམ་
མཆོག་འགྲོ་དང་སྒྲ་མི་སྙན། །སྒྲ་མི་སྙན་གྱི་ཟླ་དང་གླིང་ཕྲན་བརྒྱད། །ཉི་མ་ཟླ་བ་སྒྲ་ཆེན་དུས་མོ་དང་། །ལྷ་མིའི་ལོངས་སྤྱོད་དཔལ་འབྱོར་
ཕུན་ཚོགས་འདི། །བླ་མ་དཀོན་མཆོག་འཁོར་དང་བཅས་ལ་འབུལ། །ཐུགས་རྗེས་འགྲོ་བའི་དོན་དུ་བཞེས་སུ་གསོལ། །ཨོཾ་ཨཱཿཧཱུྃ། ཕྱི་ནང་
སྣོད་བཅུད་སྟོང་གསུམ་གཞལ་ཡས་སུ། །རི་རབ་གླིང་བཞི་རྡུལ་སྙེད་མཆོད་སྤྲིན་གཏིབས། །ལྷ་མིའི་ལོངས་སྤྱོད་དཔག་མེད་ཇི་སྙེད་ཀུན། །
བླ་མ་དཀོན་མཆོག་སྤྲུལ་སྐུའི་ཞིང་དུ་འབུལ། །ཐུགས་རྗེས་བརྩེ་བར་དགོངས་ཏེ་བཞེས་ནས་ཀྱང་། །འགྲོ་ཀུན་སྤྲུལ་སྐུའི་ཞིང་དུ་སྐྱེ་བར་ཤོག །
ཨོཾ་ཨཱཿཧཱུྃ༔ རང་ལུས་རྩ་ཁམས་དག་པའི་གཞལ་ཡས་སུ། །དབང་པོ་རྣམ་ལྔ་བཀྲག་དང་མདངས་ཀྱིས་བརྒྱན། །ཁམས་དང་སྐྱེ་མཆེད་ཡོངས་

སུ་དག་པ་འདི། །བླ་མ་དཀོན་མཆོག་ལོངས་སྐུའི་ཞིང་དུ་འབུལ། །ཐུགས་རྗེས་བརྩེ་བར་དགོངས་ཏེ་བཞེས་ནས་ཀྱང་། །འགྲོ་ཀུན་ལོངས་སྐུའི་
ཞིང་དུ་སྐྱེ་བར་ཤོག །ཨོཾ་ཨཱཿཧཱུྃ། སེམས་ཉིད་ཆོས་སྐུ་དག་པའི་གཞལ་ཡས་སུ། །དམིགས་མེད་སྟོང་གསལ་འཛིན་མེད་ངང་དུ་གནས། །གདོད་
ནས་དག་པའི་གཉུག་མ་ཡེ་ཤེས་འདི། །བླ་མ་དཀོན་མཆོག་ཆོས་སྐུའི་ཞིང་དུ་འབུལ། །ཐུགས་རྗེས་བརྩེ་བར་དགོངས་ཏེ་བཞེས་ནས་ཀྱང་། །འགྲོ་
ཀུན་ཆོས་སྐུའི་ཞིང་དེར་སྐྱེ་བར་ཤོག །ཨོཾ་ཨཱཿཧཱུཾ། མཉེས་བྱེད་མཎྜལ་བཟང་པོ་འདི་འབུལ་བས། །བྱང་ཆུབ་ལམ་ལ་བར་ཆད་མི་འབྱུང་ཞིང་། །
དུས་གསུམ་བདེ་གཤེགས་དགོངས་པ་རྫོགས་པ་དང་། །སྲིད་པར་མི་འཁྲུལ་ཞི་བར་མི་གནས་ཤིང་། །ནམ་མཁའ་མཉམ་པའི་འགྲོ་རྣམས་སྒྲོལ་
བཤར་ཤོག །ཨོཾ་ཨཱཿཧཱུྃ། མ་ཧཱ་གུ་རུ་དྷེ་ཝ་ཌཱ་ཀི་ནི་རཏྣ་མཎྜ་ལ་པཱུ་ཛ་མོ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། དེ་ནས་བརྒྱུད་པའི་གསོལ་འདེབས་ནི། 

༄༅། །ཨོཾ་ཨཱཿཧཱུྃ། ཐོག་མའི་མགོན་པོ་ཆོས་སྐུ་ཀུན་ཏུ་བཟང་། །དྲུག་པའི་བདག་ཉིད་རྒྱལ་བ་རྡོ་རྗེ་འཆང་། །འདྲེན་པའི་གཙོ་བོ་ཐུགས་
མཆོག་རྡོ་རྗེ་སེམས། །རྒྱལ་བ་དགོངས་བརྒྱུད་རྣམས་ལ་གསོལ་བ་འདེབས། །སྤྲུལ་པའི་སྐུ་མཆོག་རིག་འཛིན་དགའ་རབ་ཞབས། །རྒྱལ་བའི་སྲས་
མཆོག་གུ་རུ་ཤི་སིང་། །རྡོ་རྗེའི་སྐུ་མཉེས་འཆི་མེད་པདྨ་འབྱུང་། །གསང་སྔགས་སྣོད་ལྡན་མཁའ་འགྲོ་མཚོ་རྒྱལ་མ། །རིག་འཛིན་བརྡ་བརྒྱུད་རྣམས་
ལ་གསོལ་བ་འདེབས། །ཟབ་གཏེར་མངའ་བདག་ཀརྨ་གླིང་པ་དང་། །ཐུགས་ཀྱི་སྲས་མཆོག་ཆོས་རྗེའི་མཚན་ཅན་དང་། །སྙིགས་དུས་འགྲོ་མགོན་
སུརྻ་ཙནྡྲའི་མཚན། །གང་ཟག་སྙན་བརྒྱུད་རྣམས་ལ་གསོལ་བ་འདེབས། །རིམ་གཉིས་དོན་རྟོགས་ནམ་མཁའ་རྒྱ་མཚོ་དང་། །ཚོགས་གཉིས་
མཐར་སོན་དཀོན་མཆོག་རྒྱལ་མཚན་དང་། །དོན་གཉིས་ལྷུན་གྲུབ་དཀོན་མཆོག་རྡོ་རྗེ་དང་། །མཁྱེན་གཉིས་དཔལ་མངའ་ཤཱཀྱ་རྒྱལ་མཚན་པ། །

དུས་གསུམ་འདྲེན་མཆོག་བྱང་ཆུབ་སེང་གེའི་མཚན། །ཁམས་གསུམ་འགྲོ་མགོན་བཀྲ་ཤིས་རྒྱ་མཚོ་དང་། །སྐུ་གསུམརིགས་འདུས་བསོད་ནམས་
རྒྱལ་མཚན་དང་། །སྒོ་གསུམ་ཡེངས་མེད་རྡོ་རྗེ་རྒྱལ་མཚན་པ། །དགའ་བཞི་མངོན་གྱུར་པདྨ་རྡོ་རྗེ་དང་། །སྣང་བཞི་གང་བགྲོད་ཁྱབ་བརྡལ་ལྷུན་
གྱིས་གྲུབ། །དབང་བཞིའི་དོན་སྟོན་ཀུན་བཟང་རྣམ་པར་རྒྱལ། །སྐུ་བཞིའི་དབང་ཕྱུག་ཆོས་ཀྱ་མཚན་ཅན་རྗེ། །གྲུབ་པའི་དབང་ཕྱུག་ཆོས་ཀྱི་རྡོ་
རྗེ་དང་། །མཁྱེན་རབ་དབང་ཕྱུག་ཚེ་དབང་མཆོག་ཏུ་གྲུབ། །རྟོག་པའི་དབང་ཕྱུག་པུཎྱ་བི་ཛ་ཡ། །རྣལ་འབྱོར་དབང་ཕྱུག་ག་ག་བཛྲ་དང་། །འཁྲུལ་
ཞིག་ཆེན་པོ་ཆོས་དབྱིངས་རང་སར་གྲོལ། །ལྔ་རིག་སྨྲ་བ་ཆོས་ཀྱི་བློ་གྲོས་དང་། །སེམས་དཔའ་ཆེན་པོ་ཀུན་བཟང་རྣམ་པར་རྒྱལ། །ཐམས་ཅད་
མཁྱེན་དངོས་ཆོས་ཀྱི་རྒྱ་མཚོའི་སྡེ། །ཀུན་མཁྱེན་བླ་མ་པདྨ་ལས་འབྲེལ་རྩལ། །མདོ་སྔགས་ལེགས་བཤད་བསྟན་པ་རྒྱ་མཚོའི་མཛོད། །བསྟན་པའི་

༄༅། །རྒྱ༵ལ་མཚ༵ན་མཁྱེན་བརྩེའི་འོ༵ད་ཟེ༵ར་འབར། །རིག་སྟོང་ངོ་སྤྲོད་རྩ་བའི་བླ་མ་དང་། །སྣང་སྟོང་དབྱེར་མེད་ཡི་དམ་ཞི་ཁྲོ་དང་། །
མཁའ་འགྲོ་ཆོས་སྐྱོང་དམ་ཅན་རྒྱ་མཚོའི་ཚོགས། །བཀའ་རྒྱུད་བླ་མ་རྣམས་ལ་གསོལ་བ་འདེབས། །གང་ལ་གང་འདུལ་བཀའ་རྒྱུད་བླ་མ་རྣམས། །
ཁྱོད་ཀྱི་བསྟན་པ་ཤིན་ཏུ་ཉམས་དམའ་ནས། །དུས་འདིར་སྐྱེས་པའི་རྣལ་འབྱོར་ཡིད་ཕམ་པས། །འགྲོ་ཀུན་འཁོར་བའི་འདམ་ནས་དྲང་དུ་གསོལ། །
སྨྲེ་ངག་གདུང་བའི་ང་རོས་ཁྱོད་འབོད་ན། །སྔོན་གྱི་དམ་བཅའ་གཉེན་པོ་ད་དགོངས་ལ། །མཁའ་དབྱིངས་ཀློང་ནས་མཚན་དཔེའི་ཞལ་བསྟན་འཚལ། །
འགྲོ་ཀུན་འཁོར་བའི་འདམ་ནས་དྲང་དུ་གསོལ། །གྲགས་སྟོང་ཚངས་པའི་གསུང་གི་སྒྲ་སྒྲོགས་ནས། །ཁྱོད་ཀྱི་ཐུགས་མཛོད་གཏེར་གྱིས་སྒོ་ཕྱེས་ནས། །
མཁྱེན་རབ་ཐུགས་རྗེའི་འོད་ཟེར་བཀྱེས་ནས་ནི། །འགྲོ་ཀུན་འཁོར་བའི་འདམ་ནས་དྲང་དུ་གསོལ། །དུས་མཐའི་འགྲོ་རྣམས་མ་ལུས་ད་སྒྲོལ་ཞིག །རྣམ་

དག་དབང་བཞིའི་ཆུ་བོ་ད་བསྐུར་ཅིག །ཉོན་མོངས་འཁྲུལ་པའི་རྒྱུད་བཞི་ད་ཁྲོལ་ཞིག །འགྲོ་ཀུན་འཁོར་བའི་འདམ་ནས་དྲང་དུ་གསོལ། །བདེ་
གཤེགས་སྐུ་བཞིའི་འབྲས་བུ་ད་སྩོལ་ཞིག །མཐའ་ཡས་ཕ་མ་མཁའ་མཉམ་སེམས་ཅན་རྣམས། །མ་ལུས་འདྲེན་པའི་བློ་མར་བདག་གྱུར་ཅིག །
འགྲོ་ཀུན་འཁོར་བའི་འདམ་ནས་དྲང་དུ་གསོལ། །དེ་ནས་དབང་བཞི་ཞུ་བའི་དགོངས་པ་ནི། བླ་མ་ཡབ་ཡུམ་སྤྱི་གཙུག་ནས། ཨོཾ་དཀར་འོད་ཟེར་དང་
བཅས་པ། །བདག་གིས་སྨིན་མཚམས་མཛོད་སྤུར་བབ། །བུམ་དབང་ཐོབ་ནས་ལུས་སྒྲིབ་དག །སྐུ་ཡི་དངོས་གྲུབ་སྩལ་དུ་གསོལ། །བླ་མ་ཡབ་
ཡུམ་མགྲིན་པ་ནས། །ཨཱཿདམར་འོད་ཟེར་དང་བཅས་པ། །བདག་གིས་ལྕེ་ཡི་དབང་པོར་བབ། །གསང་དབང་ཐོབ་ནས་ངག་སྒྲིབ་དག །གསུང་གི་
དངོས་གྲུབ་སྩལ་དུ་གསོལ། །བླ་མ་ཡབ་ཡུམ་ཐུགས་ཀ་ནས། །ཧཱུཾ་མཐིང་འོད་ཟེར་དང་བཅས་པ། །བདག་གིས་སྙིང་གི་དཀྱིལ་དུ་བབས། །ཡེ་

༄༅། །ཤེས་དབང་ཐོབ་ཡིད་སྒྲིབ་དག །ཐུགས་ཀྱི་དངོས་གྲུབ་སྩལ་དུ་གསོལ། །བླ་མ་ཡབ་ཡུམ་ལྟེ་བ་ནས། ཧྲིཿདམར་འོད་ཟེར་དང་
བཅས་པ། །བདག་གིས་ལྟེ་བའི་དཀྱིལ་དུ་བབ། །སྒོ་གསུམ་ཐ་དད་འཛིན་སྒྲིབ་དག །དབྱེར་མེད་ལྷན་སྐྱེས་དབང་བཞི་ཐོབ། །དཔལ་ལྡན་རྩ་བའི་བླ་
རིན་པོ་ཆེ། །བདག་གིས་སྙིང་གར་པདྨའི་ཟེའུ་འབྲུ་ལ། །འབྲལ་བ་མེད་པར་རྟགས་པར་བཞུགས་ནས་ཀྱང་། །བཀའ་དྲིན་ཆེན་པོའི་སྒོ་ནས་རྗེས་
བཟུང་ནས། །སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། །དཔལ་ལྡན་བླ་མ་ཁྱེད་སྐུ་ཅི་འདྲ་དང་། །འཁོར་དང་སྐུ་ཚེའི་ཚད་དང་ཞི་ར་ཁམས་དང་། །
ཁྱེད་ཀྱི་མཚན་མཆོག་བཟང་པོ་ཅི་འདྲ་བར། །དེ་འདྲ་ཁོ་ནར་བདག་སོགས་འགྱུར་བར་ཤོག །འདི་དག་ཟབ་ཆོས་ཞི་ཁྲོ་དགོངས་པ་རང་གྲོལ་གྱིས། །སྔོན་འགྲོ་རང་རྒྱུད་
སྦྱོང་བྱེད་ཀྱི་ལྷན་ཐབས་སྦྱར་ཡང་རུང་ཞིང་། བླ་མེད་རྡོ་རྗེ་ཐེག་པའི་ཆོས་སྤྱོད་གུ་རུ་སཱུརྻ་ཙནྡྲས་ཡི་གེར་བཀོད་པའོ།། །།སརྦ་མངྒ་ལཾ།། །།

༄༅། །ཀར་གླིང་ཞི་ཁྲོའི་བར་དོའི་དྲུག་ཁྲིད་ཀྱི་ཟིན་བྲིས་ཀུན་གསལ་མེ་ལོང་བཞུགས་སོ།། ༈ །།ན་མཿཤྲཱི་མཱཾ་གུར་ཝེ། འགྲོ་ཁམས་
དུག་ལྔའི་བག་ཆགས་སྲ་མཁྲེགས་ལྕགས། །སྨིན་གྲོལ་དངུལ་ཆུའི་སྦྱོར་བས་ཡེ་ཤེས་ཀྱི། །གསེར་ཁམས་བཟད་པོར་མ་བཅོས་ལྷུན་གྲུབ་ཏུ། །སྟོན་མཛད་
ཁྱབ་བདག་བླ་མས་ཤིས་པར་སྩོལ། །གསང་སྔགས་མྱུར་ལམ་ཚ་གཅིག་གདོད་མའི་སརྱ། །དཀའ་བ་མེད་སྒྲོད་དགོངས་པ་རང་གྲོལ་གྱི། །བར་དོ་
དྲུག་ཁྲིད་ཉམས་སུ་ལེན་པའི་ཐབས། །བླ་མའི་ཞལ་གྱི་བདུད་རྩི་འདིར་གསལ་བྱ། །ཞེས་ཤིས་པར་བརྗོད་དེ་བསྟན་པར་བྱ་བ་ལ། ཐོག་མར། ས་བཅད་སྡེ་
མིག་རང་གྲོལ་རྩ་བར་བྱས་པར་གོང་འོག་འཁྲུགས་སྡེབ་བྱེད་རྒྱུར། སྔོན་འགྲོ། དངོས་གཞི། རྗེས་དང་གསུམ་མོ། །དང་པོ་སྔོན་འགྲོ་རང་རྒྱུད་
འདུལ་བར་ལྷན་ཐབས་སྦྱར་དགོས་པས་ཆོས་ཐུན་གསུམ་སྟེ། དེ་ཡང་འཁོར་བའི་སྡུག་བསྔལ་མ་བསམ་ན། སོགས་ནས༴ ཆོས་ཐུན་གཉིས་པ་དལ་

འབྱོར་རྙེད་དཀའ་ཆོས་ཐུན་གསུམ་པ་འཆི་བ་མི་རྟག་པ་རྣམས་ཞག་གྲངས་མང་ཉུད་གང་ལྟར་ནར་འདེད་ཀྱི། འཆི་བ་མི་རྟག་པ་བསྒོམ་པ་སྟེ། ཆོས་ཐུན་གསུམ་པོའོ། །
བར་ས་བཅད་ནས་སྔོན་འགྲོ་རང་རྒྱུད་སྦྱོངས་པ་ལ་ཆོས་ཐུན་ལྔ་མོང་རྒྱུར། སྔོན་འགྲོ་རང་རྒྱུད་སྦྱོང་བའི་ཁྲིད་རིམ་ཀྱི་བདོན་ཆ་རྒྱང་བས་མཛད་པ་ལྟར། གཏི་མུག་
གཉིད་དཀྲོགས་ནས་སྐྱབས་འགྲོ་སེམས་བསྐྱེད། རྡོར་སེམས། མཎྜལ། བ་མའི་རྣལ་འབྱོར་སོགས་ཞག་གྲངས་ཀྱིས་སྦྱང་བྱ་བཅས་ཁྲིད་རིམས་སྤྱི་ལྟར་
རྒྱས་སྤྲོས་མཛད་དེ། སྣང་སྲིད་བླ་མའི་རོལ་པར་བལྟ་བར་བྱའོ། བར་བཏང་། གཉིས་པ་དངོས་གཞིའི་སྤྱི་དོན་ལ། སྐྱེ་གནས་བར་དོ། 
རྨི་ལམ་བར་དོ། བསམ་གཏན་བར་དོ། འཆི་ཁ་བར་དོ། ཆོས་ཉིད་བར་དོ། སྲིད་པ་བར་དོ་དང་དྲུག་ཡོད་པའི། སྐྱེ་གནས་བར་དོའི་ཁྲིད་ཡིག་
ཀུན་གཞི་རང་གྲོལ་གྱིས། ཕྱི་ནང་གི་སྒྲོ་འདོགས་ཆོད་པ་ཐེ་བྱ་ཚད་ད་འཇུག་པ་ལྟ་བུའི་གདམས་ངག་ནི། དེ་ལས་དང་པོ་སྐྱེ་གནས་བར་དེ་ཉམས་སུ་ལེན་པ་ལ། །

༄༅། །ཀུན་གཞིའི་གནས་ལུགས་གཏན་ལ་དབབ་པ་ལ་གསུམ། སོགས་ནས༴ ལྷག་མཐོང་རིག་པའི་ཡེ་ཤེས་ངོ་སྤྲད་པའི་ཆོས་ཐུན་དང་
པོའོ། བར་ནར་འདེད་ཞག་གྲགས་སོ་སོར་སྦྱང་ཞིང་། ནང་གསེས་རྣམས་ས་བཅད་ལྡེ་མིག་རང་གྲོལ་ལ་དཔྱོད་དགོས།། ༈ །སྤྱི་དོན་གཉིས་པ་ 
རྨི་ལམ་བར་དོའི་ཁྲིད་ཡིག་འཁྲུལ་པ་རང་གྲོལ་གྱིས། །བག་ཆགས་ཀྱིས་མཚམས་སྦྱར་ཞིང་འོད་གསལ་ལམ་དུ་ཁྱེར་བ་མུན་ཁང་དུ་སྒྲོན་མེ་བཏེག་པ་ལྟ་བུའི་གདམས་
ངག་ནི། རྨི་ལམ་བར་དོའི་ཁྲིད་ཡིག་ལའང་གསུམ་སྟེ། ཉིན་པར་སྒྱུ་ལུས་ཀྱི་ཁྲིད༴ སོགས་ནས༴ གྱུར་ཏེ་བར་དོར་གྲོལ་བར་ངེས་སོ། །བར་ནང་འདེད་བྱ།
ནང་གསེས་ཞག་གྲངས་སོགས་ལྡེ་མིག་རང་གྲོལ་ལྟར་དཔྱད། ༈ །སྤྱི་དོན་གསུམ་པ་བསམ་གཏན་བར་དོའི་ཁྲིད་ཡིག་རིག་པ་རང་གྲོལ་གྱིས་ཁྲིད་དྭ་ཕྲུག་མ་དང་
འཕྲད་པ་ལྟ་བུའམ། སྒེག་མོས་མེ་ལོང་ལ་བལྟ་བ་ལྟ་བུའི་གདམས་ངག་ནི། དེ་ཡང་གོང་དུ་རིག་པ་ངོ་སྤྲད་ཅིང་འདི་ཁོ་ནའོ་ཞེས་བསྟན་པས༔ སོགས་ནས༴ སངས་

རྒྱས་པར་བྱེད་པ་བསམ་གཏན་བར་དོའི་ཁྲིད་ཀྱི་རིམ་པའོ༔ ཞེས་ཚིག་མཐའ་བསྒྱུར། ནང་གསེས་ཞག་གྲངས་སོགས་ལྡེ་མིག་རང་གྲོལ་ལྟར་དཔྱོད། ༈ །
སྤྱི་དོན་བཞི་པ་འཆི་ཁ་བར་དོའི་ཁྲིད་ཡིག་འཕོ་བ་རང་གྲོལ་གྱི་གདམས་ངག མི་གསལ་བ་ལ་གསལ་གདབ་པ་རྒྱལ་པོས་བཀའ་ཐེམ་བསྐུར་བ་ལྟ་བུའི་གདམས་ངག་ནི། 
དེ་ཡང་གང་གི་ཁྲེགས་ཆོད་ཀྱི་སྐོར་དང་། སོགས་ནས། ཤི་བ་ལ་མཁས་པ་གཅིག་གལ་ཆེའོ། བར་ནང་འདེད་ལས་ས་བཅད་དམིགས་རྐང་སོགས་ལྡི་
མིག་རང་གྲོལ་ལྟར་བྱའོ། ༈ །སྤྱི་དོན་ལྔ་པ་ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ་གྱིས། རང་སྣང་ལ་ཡིད་ཆེས་པ་པང་དུ་བུ་འཇུག་པ་ལྟ་བུའི་གདམ་
ངག་ནི། སྐྱེ་གནས་བར་དོའི་ཁྲིད་ཡིག་ཀུན་གཞི༴  སོགས་ནས༴  རྒྱས་པར་གཞན་ནས་འབྱུང་ངོ་༔ བར་ནར་འདེད་བྱ། ས་བཅད་ཞག་
གྲངས་སོགས་ལྡེ་མིག་རང་གྲོལི་དང་བསྟུན། ༈ །སྤྱི་དོན་དྲུག་པ་སྲིད་པ་བར་དོའི་ཁྲིད་ཡིག་སྲིད་པ་རང་གྲོལ་གྱིས་ཡུར་བ་རྐང་ཆད་པ་ལ་ཝ་འཛུགས་པ་ལྟ་བུ་

༄༅། །གདམས་ངག་ནི། །སྣང་བ་བཞི་མ་མཐོང་བ་དང་༔ ཆོས་ཉིད༴ སོགས་ནས༴ འཕྲོ་མཐུད་ནས་གྲོལ་བར་ཐེ་ཚོམ་མེད་དོ༔ བར་
ནར་འདེད། ས་བཅད་དང་ཞག་གྲངས་སོགས་ལྡེ་མིག་རང་གྲོལ་ལྟར་བྱ། ༈ །གསུམ་པ་མཇུག་གི་དོན་ལ། ལྡེ་མིག་ནས། སྤྱི་དོན་གསུམ་པ་མཇུག་གི་དོན་
ལ༑ སོགས་ནས༴ རྒྱས་བཏབ་པ་དང་གསུམ་མོ༔ བར་བརྗོད། སྐབས་འདི་དག་ཏུ་ཉིན་བསྟར་བར་དོའི་དབྱིངས་སྒྲོལ་གསོལ་འདེབས་མ་ཆག་པར་བྱའོ། 
ཕྱག་ལེན་སྤྲོས་བཅས་གནང་ན་ངོ་སྤྲོད་མཐོང་བ་རང་གྲོལ་གྱིས་ལག་ལེན་ཟིན་བྲིས་རྒྱང་བས་མཛད་པ་ལྟར་སྤྲེལ་བར། སྔར་དབང་མ་ཐོབ་པ་ཡིན་ན་དབང་བསྐུར་དགོས་ཞིང་ཐོབ་ན་
མ་བྱས་ཀྱང་རུང་། སྔོན་འགྲོ་རང་རྒྱུད་འདུས་པ་ལྟར་སྡུག་བསྔལ་ལ་བསམ་པ་དང་། དལ་འབྱོར་རྙེད་དཀའ། འཆི་བ་མི་རྟག་པ་རྣམས་རྫོགས་ནས་ཟིན་བྲིས་ལྟར་ནས། 
ལས་དང་པོ་ལ་སྐྱོ་ཤས་བསྐྱེད་པ་ལ། དུར་ཁྲོད་ཀྱི་མི་རོ་བསྐྱལ་བ་ལ་བརྟེན་ནས་མི་རྟག་པར་བསྐུལ་མ་ངོ་སྤྲད་པ་བརྟགས། དེ་རྗེས་སྔོན་འགྲོ་རང་རྒྱུད་སྦྱོང་བ། གཏི་ 

མུག་གཉིད་དགྲོག་ནས། སྐྱབས་འགྲོ། སེམས་བསྐྱེད། ཡིག་བརྒྱ། མཎྜལ། བླ་མའི་རྣལ་འབྱོར། སྐྱེ་གནས། རྨིལམ། བསམ་
གཏན་བར་དོ་རྣམས་བཏང་རྗེས། འཆི་ཁ་བར་དོའི་ཁྲིད་ཡིག་འཕོ་བ་རང་གྲོལ་ལྟར་སྒོས་ཆོས་མ་ཉམས་པ་ཚར་ནས་སྐབས་འདིར་རང་གཞུང་གི་འབོ་ཚུལ་གྱི་གདམས་ཁྲིད་དང་། 
ཆོས་རྒྱུན་གཏེར་གནས་སོགས་བྱིན་རླབས་དོན་བརྒྱུད་མཚུངས་ཕྱིར། ཉི་ཟླ་སངས་རྒྱས་ཀྱི་འཕོ་བ་འཇའ་ཟུག་མ་ཁྲིད་རྒྱུན་ལྟར་རྒྱུད་སྨིན་རྟགས་ཐོན་པར་གནང་ན་ལགས། སྐབས་
འདིར་ཟིན་བྲིས་ལྟར་ཁམ་པའི་མི་མོར་བརྟེན་ནས་རྣམ་ཤེས་འབྱུང་འཇུག་གནས་གདམས་དང་མཉམ་གཞག་བསྒོམ་པའི་དཔེ་ལ་ངོ་སྤྲོད་བྱ། དཔོན་མོ་འདོ་ལི་མའི་གཏམ་རྒྱུད་
གསུངས། སྐབས་འདིར་ཟབ་དབང་གསུམ་བསྐུར་ཅིང་ཤིན་ཏུ་སྤྲོས་མེད་ཤེལ་རྡོ་ངོ་སྤྲོད་ཉི་ཟེར་མ། སྐུ་གསུམ་ངོ་སྤྲོད་དུག་གསུམ་རང་གྲོལ། སྒྲོན་མ་དྲུག་གི་
ངོ་སྤྲོད་སོགས་ཀྱང་གནང་ཆོག །ཡང་ཟིན་བྲིས་ལྟར་སྐྱེ་གནས་བར་དོའི་ཁྲིད་ཉམས་སུ་མྱོང་བར་བརྟེན་ནས། གཞིའི་འོད་གསལ་ངོ་སྤྲོད་པ་གཉིས་ཏེ་སྔོན་ནས་དེ་

༄༅། །དག་ནི་བར་དོའི་གཞི་སྣང་གི་ངོ་སྤྲོད་དོ། །བར་ཕྱག་ལེན་གནང་། དེ་ནས་ཆོས་ཉིད་བར་དོའི་གཞུང་མཐོང་བ་རང་གྲོལ་སོར་བཞག་མཛད་
གསུངས༑ དེ་རྗེས་ཟིན་བྲིས་ནས་ཆོས་ཉིད་ཡིད་ལ་མི་དྲན་ཞིང་དགེ་སྡིག་འཚོལ་ཉོག་ཏུ་སྤྱོད་པ་རྣམས་སྲིད་པ་བར་དོའི་ངོ་སྤྲོད་པ་ནི། སྲིད་པ་བར་དོའི་ངོ་སྤྲོད་དགེ་
སྡིག་རང་གཟུགས་བསྟན་པའི་གདམས་པ་ལྟར་བྱ། ལྷན་ཐབས་དབྱངས་སྙན་ལྷའི་གནྡྷེ་ཡང་སྦྱར་ནས། ཡིག་དྲུག་བསྐུལ་བ་དང། རྩི་དཀར་དྲུང་པའི་རྨི་ལམ་
བཤད་པ་སོགས་བྱ། དེ་རྗེས་སྲིད་པ་བར་དོའི་ཁྲིད་གཞུང་རྫོགས་པར་བྱས་ལ། བར་དོའི་སྨོན་ལམ་ཐམས་ཅད་འདོན་པ་ཡང་གནད། དེ་ལྟར་གནད་
ན་དམིགས་ཆ་གཞན་རྣམས་ཀྱང་འདི་ཁོངས་སུ་ཚང་བར་འཇུག་གོ། །སྤྱིར་གང་སྨོས་པ་བཞིན། བར་དོའི་དྲུག་གི་ཁྲིད་དེར་སྦྱོང་བ་ཚད་ལྡན་སོང་ན་ཐམས་ཅད་ཚང་
བ་ཡིན་ལ། ཕྱག་ཆེན་རྒྱས་པ་འདི་སེམས་རྒྱུད་དང་འདྲེས་ངེས་བྱུང་ན་བྱིན་རླབས་ཆེས་ཆེ་བ་སྨོས་མ་དགོས་རུང་། བྱིས་པའི་རྩེད་མོ་ལྟར་ལས་དུས་ཀྱི་དབང་གིས་

དོན་དཀའ་བར་སྣང་ཞེས། ཀཿཐོག་པཎ་ཆེན་གྱིས་གསུངས་སོ།། ༈ །།སྐྱེ་འདིར་སྨིན་གྲོལ་ལམ་སྦྱང་བར་དོ་དྲུག །གོམས་འདྲིས་གདེངས་ལྡན་ཆོས་ཉིད་མ་བུ་
འདྲེས༑ །དོན་གཉིས་ལྷུན་གྲུབ་འགྲོ་ཀུན་ཐབས་བདེའི་སར། །བདེ་བླག་བྱེད་དེ་ལམ་འདིའི་ཁྱད་ཆོས་ཡིན། །ཞེས་པའང་རྒྱལ་དབང་པདྨའི་གདུང་ཚབ་ཁྱབ་བདག་རྡོ་རྗེ་འཆང་
གཏེར་ཆེན་གར་དབང་ཆོས་ཀྱི་རྒྱལ་མཚན་གྱི་བཀའ་ཡི་གནང་བ་ཐོབ་ཅིང་། ཀུན་མཁྱེན་མཧཱ་པཎྜི་ཏ་ཚེ་དབང་མཆོག་གྲུབ་ཀྱི་ཞལ་རྒྱུན་སྔོན་རབས་ཀཿཐོག་པའི་ཁྲིད་རྒྱུན་ཕྱག་
ལེན་ཇི་བཞིན་ལེགས་པར་སྩལ་བའི་སྲོལ་མི་ནུབ་པའི་ཆེད་ད་དང་། མཁྱེན་བརྩེ་ནུས་པའི་མངའ་བདག་གྲུབ་དབང་བ་མ་ཛཿཀ་བསོད་ནམས་དཔལ་ལྡན་ནས་ཀྱང་བསྐུལ་
མ་མཛད་དོན་བཞིན་རྫོགས་ཆེན་རབ་འབྱམས་པའི་བཀའ་འབངས་ཐ་ཤལ་པ་ཤཱཀྱའི་དགེ་སློང་མཐུ་སྟོབས་རྣམ་རྒྱལ་པས་གང་སྨོས་དམ་པ་མཆོག་གཉིས་ལ་ཡང་། བཀའ་དྲིན་ཞུ་
བསྟན་ཟིན་ཟོར་བགྱིས་པ་ཡོངས་ལ་ཕན་གྱུར་ཅིག །ཅེས་དབེན་རི་བདེ་ཆེན་པདྨ་འོད་གླིང་དུ་བཀའ་འདུས་ཆོས་ཀྱི་རྒྱ་མཚོའི་དལ་ཞལ་ཕྱེ་སྐབས་སུའོ། །ཤཱི་མཱ་གུ་རུ་ཝེ་མ་ཧཱ་ནི་དྷི་པཱཽ་ད་ཏིཥྛནྟུ། །དགེའོ།། །།

༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས༔ བར་དོའི་དམར་ཁྲིད་ཉམས་ཁྲིད་དགོངས་པ་རང་གྲོལ་ལས༔ སྔོན་འགྲོ་རང་རྒྱུད་འདུལ་བྱེད་ཀྱི་ལྷན་ཐབས་བཞུགས་སོ༔ ༔

༄༅། །ཐོག་མའི་མགོན་པོ་ཆོས་སྐུ་ཀུན་ཏུ་བཟང་༔ །ལོངས་སྤྱོད་རྫོགས་སྐུ་རྒྱལ་ཞི་ཁྲིའི་ལྷ༔ །སྤྲུལ་སྐུ་
སློབ་དཔོན་པདྨ་འབྱུང་གནས་ལ༔ །དད་ཅིང་གུས་པའི་ཡིད་ཀྱིས་ཕྱག་འཚལ་ལོ༔ །སྨིན་ལམ་དབང་གིས་རྒྱུད་སྦྱོང་སློབ་བུའི་
དོན༔ །བར་དོའི་ཉམས་ཁྲིད་དགོངས་པ་རང་གྲོལ་བསྟན༔ །འདི་ལ་སྔོན་འགྲོ་དངོས་གཞི་རྗེས་གསུམ་སྟེ༔ །འདིར་ནི་སྔོན་
འགྲོའི་ལག་ལེན་ཁྲིད་རིམ་རྣམས༔ །གཞུང་དང་ལག་ལེན་བླ་མའི་ཕྱག་བཞེས་ལྟར༔ །བློ་དམན་དོན་དུ་གསལ་བར་འདིར་འགོད་བྱ༔ 

༄༅། །འདི་ལ་སྤྱི་དོན་དྲུག་གིས་བསྟན་པར་བྱ། །འཁོར་བའི་སྡུག་བསྔལ་དལ་འབྱོར་རྙེད་དཀའ་བསམ༔ །
འཆི་བ་མི་རྟག་བསྒོམ་པ་གསུམ་པོ་ནི༔ རང་བརྒྱུད་འདུལ་བར་བྱེད་པའི་སྔོན་འགྲོའོ༔ །གཉིས་པ་རང་རྒྱུད་སྦྱོང་བའི་སྔོན་
འགྲོ་ནི༔ བླ་མའི་རྣལ་འབྱོར་ཡི་གེ་བརྒྱ་པ་དང་༔ མཎྜལ་ཆོས་སྤྱོད་རྗེས་ཀྱི་བྱ་བའོ༔ །དང་པོ་རང་རྒྱུད་འདུལ་བར་བྱེད་པའི་
སྔོན་འགྲོ་ལ༔ ཐོག་མར་འཁོར་བའི་སྡུག་བསྔལ་བསམ་པར་བྱ༔ དེ་ཡང་འཁོར་བའི་སྡུག་བསྔལ་མ་བསམས་ན༔ །འཁོར་

བ་ལ་སྐྱོ་བ་མི་སྐྱེ། འཁོར་བ་ལ་སྐྱོ་བ་མ་སྐྱེས་ན༔ ཆོས་ཅི་བྱས་ཀྱང་ཚེ་འདི་དང་འབྲལ་མི་བཏུབ༔ འདིའི་མངོན་ཞེན་དང་འཁྲི་བ་མི་ཆོད་པས༔ འཁོར་
བའི་སྡུག་བསྔལ་མ་བསམ་པ་ནི༔ ཤིན་ཏུ་ནས་ཀྱང་གལ་ཆེའོ། །དེ་ལ་དང་པོར་རང་ཉིད་གཅིག་པུར་སྐྱོ་བ་སྐྱེ་བའི་གནས་སུ་འགྲོ་སྟེ༔ དེ་ཡང་འཛོམ་ན༔ མི་
འདུག་པའི་ཤུལ༔ གྱང་ར་དམར་ཟང་ཟིང་ཡོད་པ༔ འཇུག་སྐྱ་འཕོ་བ༔ སྤྱི་གཡའ་བའམ༔ ཡང་ན་ནད་པ་དང་༔ སྤྲང་པོ་ཉ་མ་ཐག་པ་ལ་སོགས༔ 
སྔོན་ཆད་བདེ་སྐྱིད་འཛོམ་ཞིང་༔ ཕྱིས་རྒུད་པའི་ཤུལ་དུ་ཕྱིན་པའམ། དེ་མ་འཛོམས་ན༔ གཅིག་པུར་དབེན་པའི་སར་ཕྱིན་ལ༔ ལུས་གནད་བདེ་
བའི་སྟན་ལ༔ རྐང་པ་ཕྱེད་སྐྱིལ་དུ་སྡད་དེ༔ རྐང་པ་གཡས་པ་ས་ལ་བཙུགས་ལ༔ གཡོན་པ་ས་ལ་སྦྱར་ནས། རྐང་པ་གཡས་པའི་པུས་མོར༔ 
ལག་པ་གཡས་པའི་གྲུ་མོ་བཙུགས་ལ། ལག་མཐིལ་འགྲམ་པ་གཡས་སུ་སྦྱར། ལག་པ་གཡོན་པའི་མཐིལ་གྱིས། རྐང་བ་གཡོན་པའི་པུས་མོ་

༄༅། །བཀབ་སྟེ༔ མྱ་ངན་གྱི་འདུག་སྟངས་བྱས་པས༔ དེས་ཀྱང་སྐྱོ་ལྷང་གིས་འགྲོ་བ་ཡིན། དེ་ནས་ཡིད་ཀྱིས་འཁོར་བའི་
སྡུག་བསྔལ་ལ་བསམ་ཞིང་༔ ངག་ཏུ་འདི་སྐད་སྨྲ་ཞིང་༔ དྲན་བསྐུལ་གདབ་སྟེ༔ ཀྱེ་མ། ཀྱེ་མ། ཀྱི་ཧུད། འཁོར་བ་འདི་ནི་སྡུག་བསྔལ་
ལོ༔ མྱ་ངན་ལས་འདས་པ་ནི་བདེ་བའོ༔ །ཞེས་བརྗོད་ཅིང་། ཡིད་ཀྱིས་འདི་ལྟར་བསམ་པར་བྱའོ། །ཨ་ཙ་མ་ན། འཁོར་བ་འདི་སྡུག་
བསྔལ་མེ་དོང་གི་འོབས་ལྟ་བུ་འདིར་ཆུད་པ་ནི་འཇིགས་པ་ལ༔ ཨ་ཛི་འདིའི་ནང་ནས་ད་ལན་བྲོས་པའི་དུས་ལ་བབ་བོ། ངོན་སོང་གསུམ་གྱི་སྡུག་བསྔལ་འདི་ནི། 
བཟོད་པའི་གླག་མེད་ཅིང་མཐའ་ལས་འདས་ཏེ༔ བདེ་བའི་གོ་སྐབས་སྐད་ཅིག་ཀྱང་མི་འདུག་པས། ད་ནི་མྱུར་དུ་བྲོས་པའི་གྲབ་བྱ་རེ་རེ་ན་ནོ་སྙམས་དུ་བསམ་
ཞིང་༔ དམིགས་པ་འདི་ལྟར་བསྒོམ་སྟེ༔ འཁོར་བ་འདི་ནི། མེའི་དོང་ཆེན་པོ། གོ་ཚ་བའི་ངར་དང་ལྡན་པ། གཏིང་ཟབ་པ། རྒྱ་ཆེ་བ་

དཔངས་མཐོ་བདེ་ལྟ་བུའི་མེ་དོང་འཇིགས་སུ་རུང་བ་གཅིག་ཏུ། རང་ཉིད་ཀྱི་གཙོར་བྱས་པའི་འཁོར་བའི་སེམས་ཅན་ཐམས་ཅད་སྤུང་དེ་ཙི་ཏི་རི་རི་ཆུད་ནས་ཡོད་པར་
བསྒོམ། ཡང་དག་ཏུ་མྱ་ངན་གྱི་སྐད་ཀྱིས་འདི་ལྟར་ལྷང་ལྷང་བརྗོད་དེ། ཨ་ཙ་མ་ན་ང་རེ་འཆི་ལ། ཨ་ཙ་མ་ན་ང་རེ་འཇིགས༔ འཁོར་བ་མེ་དོང་
འོབས་ཆེན་འདིར༔ །སྔོན་ཆད་ཐོག་མ་མེད་དུས་ནས༔ །ད་རུང་ཚིགས་སོ་ང་རེ་འཇིགས༔ །ཞེས་སྨྲེ་སྔགས་འདོན་ཞིང་ཡོད་པའི་ཚེ། རང་གི་སྟེང་
གི་ནམ་མཁའ་ལ། རང་གི་དྲིན་ཆེན་རྩ་བའི་བླ་མ་དེ། སྐུ་ལ་རུས་པའི་རྒྱན་དྲུག་གསོལ་བ། ཕྱག་ན་འོད་ཟེར་གྱི་ལྕགས་ཀྱུ་བསྣམས་པ་གཅིག་བྱུང་ནས༔
བདག་ལ་འདི་སྐད་ཟེར་བར་སྒོམས་ཤིག །ཀྱེ་མ་འཁོར་བ་སྐྱིད་མེད་མེ་དོང་འོབས་ལྟ་བུ། །འདི་ལ་བྲོས་དུས་ད་ལེན་དུས་གཅིག་ཡིན། །ངན་སོང་གསུམ་
གྱི་སྡུག་བསྔལ་མཐའ་ལས་འདས། །བདེ་བའི་གོ་སྐབས་སྐད་ཅིག་མ་མཆིས་སོ། །ད་ནི་མེ་དོང་འོབས་ནས་བྲོས་རེ་རན། །ཅེས་གསུངས་

༄༅། །བའི་སྒྲ་ཐོས་པ་ཙམ་གྱིས། བདག་གི་བསམ་པ་ལ། ཀྱེ་མ་འཁོར་བ་སྡུག་བསྔལ་གྱི་མེ་དོང་འདིར། སྔོན་ཆད་ཡུན་
རིང་པོ་དེ་ཙམ་གཅིག་ཏུ་ཚུད། ད་ནི་བླ་མའི་བཀའ་ལ་ཉན་ནས། བདག་ཀྱང་མེ་དོང་འདི་ལས་བྲོས་ཏེ། སེམས་ཅན་འདི་རྣམས་གཅིག་ཀྱང་མ་ལུས་
པར་བདག་གིས་བསྒྲལ་བར་བྱའོ། །སྙམ་བའི་བསམ་པ་དྲག་པོས་སེམས་བསྐྱེད་མ་ཐག །བླ་མའི་ཕྱག་གི་ལྕགས་ཀྱུས་བདག་གི་སྙིང་ཁ་ནས་བཟུང་
སྟེ༔ བདེ་བ་ཆེན་པོའི་གནས་སུ་ཡེར་གྱིས་བསྒྲལ་མ་ཐག་ཏུ། ཡང་བདག་གི་ལག་ཏུ་ཡང་༔ འོད་ཟེར་གྱི་ལྕགས་ཀྱུ་གཅིག་བྱུང་ནས། མེ་དོང་
གི་སེམས་ཅན་ཐམས་ཅད་རིམ་གྱིས་གཅིག་ཀྱང་མ་ལུས་བར་ཐོན་པར་བསམས་ཞིང་། འཁོར་བའི་སེམས་ཅན་ཐམས་ཅད་སྙིང་རྗེ་དྲག་ཏུ་སྒོམས་ཤིག །དེ་
ལྟར་རྒྱུན་དུ་འཁོར་བ་འདི་མེ་དོང་དུ་བསམ་ཞིང་། གཞན་ཡང་འཁོར་བའི་སྡུག་བསྔལ་ཐམས་ཅད་ཞིབ་ཏུ་བསམ་ཞིང་། ཉིན་དང་མཚན་དུ་དྲན་པ་ཡེངས་མེད་

དུ་བརྟན་པར་བྱའོ། །མདོ་ལས་ཀྱང་། འཁོར་བར་ཁབ་ཀྱི་རྩེ་ཙམ་ཡང་། །བདེ་བ་ནམ་ཡང་ཡོད་མ་ཡིན། ཅེས་གསུང་སོ། །དེ་ལྟར་སྐྱོ་
བ་མ་སྐྱེས་ཀྱི་བར་དུ། འཁོར་བའི་ཉེས་པ་བསྒོམ་མོ། །དེ་བསྒོམས་པས་འཁོར་བ་ལ་བློ་ལྡོག་ནས༔ ཆོས་དགོས་པར་ཐག་ཆོད་ཅིང་། ཚེ་འདི་
ལ་མ་ཞེན་ན་ཉམས་སྐྱེས་པ་ཡིན་ནོ། །འཁོར་བ་ལ་བློ་མ་ལོག་ན། བསྒོམས་པ་དོན་མེད་ཡིན་ནོ། །འདི་ལ་ཞག་གསུམ་སྒོམས་ལ་བྱོན་ཅིག །འདི་
བསྒོམས་པས་གནས་སྐབས་སུ་འཁོར་བ་ལ་ཡིད་དབྱུང་བ་དང་། མཐར་ཐུག་མྱ་ངན་ལས་འདས་པ་ཐོབ་པར་འགྱུར་རོ། །ཉམས་སུ་ལོངས་ཤིག །བར་
དོའི་ཉམས་ཁྲིད་དགོངས་པ་རང་གྲོལ་ལས། འཀོར་བའི་སྡུག་བསྔལ་བསྒོམ་པ་སྟེ་ཆོས་ཐུན་དང་པོའོ། ༈ དེ་ནས་དལ་འབྱོར་རྙེད་དཀའ་བ་ལ་
བསམ་པར་བྱ་སྟེ། དལ་འབྱོར་རྙེད་པར་དཀའ་བ་མ་བསམས་ན་ཆོས་མི་དྲན་པས། དལ་འབྱོར་རྙེད་དཀའ་བསམ་པ་ནི་ཤིན་ཏུ་གལ་ཆེའོ། །དེ་ཡང་གནས་

༄༅། . །ནི༑ འབུ་སྲིན་དང་། གྲོགས་སྐུར་དང་། དུད་འགྲོའི་རིགས་མང་དུ་ཡོད་པའི་སར་ཕྱིན་ལ། །ལུས་གནད་ནི། 
རྐང་པ་སྐྱིལ་ཀྲུང་། ལག་པ་མཉམ་བཞག་བྱས་ལ། ཡིད་ཀྱིས་འདི་ལྟར་བསམ་ཏེ། ཨ་ཙ་མ། མི་ལུས་ཐོབ་པ་ནི་ད་རེས་ཙམ་ཡིན། ད་
རེས་འདི་ལ་ཆོས་གཅིག་ཅིས་ཀྱང་མ་གྲུབ་ན། ཕྱིས་ནི་མི་ལུས་ཐོབ་པ་འདི་ཤིན་ཏུ་དཀའ་བར་གདའ་བས། ད་བདག་གཅིག་པུས་མི་ལུས་ཐོབ་པར་མི་ཆོག །
ཁམས་གསུམ་གྱི་སེམས་ཅན་ཐམས་ཅད་འདི་ཙམ་ཞིག་ངན་སོང་དུ་ཡུན་རིང་འཁྱམས་ནས་འདུག་པ། སྙིང་རེ་རྗེ་སྙམས་དུ་བསམ་ཞིང་། ངག་ཏུ་ཡང་བརྗོད་
ཅིང་། དྲན་བསྐུལ་བཏབ་སྟེ། ཀྱེ་མ། ཀྱེ་མ། ཀྱེ་ཧུད། མི་ལུས་རིན་ཆེན་ཐོབ་པ་ད་རེས་ཙམ། །འདི་ལ་ཆོས་གཅིག་ཅིས་ཀྱང་མ་
འགྲུབ་ན། །ཕྱིས་ནི་མི་ལུས་ཐོབ་པར་དཀའ་བར་གདའ། །ངན་སོང་གསུམ་དུ་སྐྱེས་རྣམས་སྙིང་རེ་རྗེ། །ཞེས་དྲན་བསྐུལ་གདབ་ཅིང་། 

དམིགས་པ་འདི་ལྟར་དུ་བསྒོམ་པར་བྱའོ། །འཇིག་རྟེན་གྱི་ཁམས་འདི་ཡངས་ཤིང་རྒྱ་ཆེ་བ། ནམ་མཁས་གར་ཁྱབ་སས་ཁྱབ་ནས་ཡོད་པ་ལ། དེའི་སྟེང་དུ་
སེམས་ཅན་དམྱལ་བའི་སྡུག་བསྔལ། ངུ་ཙི་ཏི་རི་རི་ཡོད། ཡི་དྭགས་བསྐྲེས་སྐོམ་གྱི་སྡུག་བསྔལ་ཚེ་ངེ་ཏིང་ཏིར་ཡོད་པ། དུད་འགྲོ། སྟག །གཟིག །
དོམ། དྲེད། ཁྱི། ཝ། འཕར་བ། སྤྱང་ཀུ། གཡག །ར། ལུག་ལ་སོགས་ཐམས་ཅད་ཀྱང་གཅིག་གིས་གཅིག་ཟ་བ། གཞན་
ཡང་ས་འོག་ཏུ་ནི། འབུ་གྲོག་མ། སྦུར་བ། སྡིག་པ། སྡོམ་ལ་སོགས་པ། སྣ་རེ་རེས་ཀྱང་ས་གཞི་གང་བ། དེ་དག་ཀྱང་གཅིག་གིས་
གཅིག་གསོད་པ། ཆུ་ལ་ནི། ཉ། སླལ་པ། ལྕོང་མོ་ལ་སོགས་པ། ཆུ་ཡི་སེམས་ཅན་དཔག་ཏུ་མེད་པ་ཡོད་པ་དེ་དག་ཀྱང་གཅིག་གིས་
གཅིག་གསོད་པ། ནམ་མཁས་ལ་ཡང་། བྱ་རྒོད། འོལ་བ། ཀླག །ཁྲ། བྱིའུ། ཁྲ་ཏ། ཕུག་རོན། ཀང་ཀ །འཇོལ་

༄༅། །མོང་ལ་སོགས་པས་ནམ་མཁའ་གང་བ། དེ་དག་ཀྱང་གཅིག་གིས་གཅིག་གསོད་ཅིང་ཤ་ཟ་བ། སྦྲང་བུ་གཅིག་བུས་ཀྱང་ནམ་མཁའ་
དང་། ས་གཞི་གང་བ་ལ། ཐམས་ཅད་ཀྱང་གཅིག་གིས་གཅིག་ལ་གསོན་པོར་ཟ་ཞིང་ཆོ་ངེ་དང་སྐད་ཏི་རི་རི་ཡོད། ནམ་མཁའ་བར་སྣང་ས་གཞི་ཐམས་
ཅད་འགུལ་ཤིག་ཤིག་ཡོད་པ། ཤིན་ཏུ་མང་ཞིང་རྒྱ་ཆེ་བ་ཡོད་པར་སྒོམས། དེ་རྣམས་ཀྱི་དཀྱིལ་དུ། བྲག་རི་མཐོན་པོ་གཅིག་གི་སྟེང་དུ། བདག་
རང་གཅིག་པུར་གྲོགས་མེད་པ། རང་གཅིག་པུས་མི་ལུས་ཐོབ་ནས་དེར་ཡོད་དེ། དེ་ནས་རང་མར་ལ་ལྷུང་ལ་ཁད་ཁད་ཡོད་པ་དང་། རང་གིས་བསམ་པ་
ལ། ཨ་ཙ་མ། དམྱལ་བ་ཡི་དྭགས་དུད་འགྲོ་འདི་ལྟ་བུ་མང་པོ་ཞིག་གི་ནང་ནས། བདག་རང་གཅིག་པུས་མི་ལུས་ཐོབ་པ་འདི་ནི། ད་རེས་གཅིག་པོ་
སྟབས་ཀ་ཡག་པའམ། དགེ་བའི་མཐུ་གཅིག་ལས་བྱུང་བར་འདུག་སྟེ། ཐོབ་པར་དཀའ་བ་འདི་ཐོབ་ནས་དོན་མེད་པར། ད་ནི་ཡང་སྟོང་ལོག་ཏུ། །

མ་ཀི་སྡུག་བསྔལ་ཚན་པོ་ཆེ་དེ་ལྟ་བུར་འགྲོ་དགོས་པ་ལ་ཕངས་པ་ལ། ད་ཐོབ་པར་དཀའ་བའི་མི་ལུས་འདི་ལྟ་བུ་ཐོབ་ཀྱང་རིང་དུ་གནས་པའི་དབང་མེད་པར། ད་ཡང་
མགྱོགས་པར་མ་ཀིར་ལྷུང་ངེས་པར་འདུག་པས། ད་མ་ཀི་ན་མི་ལྷུང་བའི་ཐབས་ལ་ཅི་ལྟ་བུ་གཅིག་གིས་དྲག་གམ། གང་ན་ཡོད་དམ། ཨ་ཙ་མ། ཀྱི་ཧུད། ཨ་
ཛི་འཇིགས་པ་ལ། སྙམ་དུ་བསམ་ཞིང་། ངག་ཏུ་མྱ་ངན་གྱི་སྐད་འདི་ལྟ་བུ་ལྷང་ལྷང་བརྗོད་དོ། །ཨ་ཙ་མ་ན་ང་རེ་འཇིགས། ཨ་ཙ་མ་ན་ང་རེ་འཇིགས། 
ངན་སོང་སེམས་ཅན་མང་ལུགས་སམ། །མི་ལུས་ཐོབ་པར་དཀོན་ལུགས་སམ། །མ་ཀིར་ལྷུང་བའི་མགྱོགས་ལུགས་སམ། །རྙེད་པར་དཀའ་ལ་འཇིགས་
པར་སླ། །འདི་ལས་ཅི་ལྟར་བྱས་ན་ཐར། །ཐབས་ཤིག་ཡོད་ན་བསྒྲུབ་པ་ལ། །ཞེས་སྨྲེ་སྔགས་འདོན་ཞིང་ཡོད་པའི་ཚེ། རང་གི་སྟེང་དུ་ནམ་
མཁའ་ལ་གོང་བཞིན། རང་གི་རྩ་བའི་བླ་མ་དེ་ཉིད་སྐྱབས་སྦྱིན་གྱི་ཕྱག་རྒྱ་དང་བཅས་ནས་བྱུང་སྟེ། བདག་ལ་འདི་སྐད་ཟེར་བར་སྒོམས་ཤིག །ཀྱེ་མ་དལ་

༄༅། །འབྱོར་རྙེད་པར་དཀའ་བ་ཐོབ་པ་ད་རེས་ཙམ། །ཐོབ་པ་འདི་ཡང་རྟག་པ་མ་ཡིན་ཏེ། །མྱུར་དུ་ངན་འགྲོའི་གནས་སུ་ལྷུང་ལ་ཁད། །ད་
རེས་འདི་ལ་དོན་ཆེན་མ་བསྒྲུབས་ན། །ཕྱིས་ནི་མི་ལུས་ཐོབ་པ་ཤིན་ཏུ་དཀའ། །དཀའ་འམ་མི་དཀའ་སེམས་ཅན་གྲངས་ལ་ལྟོས། །མི་ལུས་འདི་ལ་བརྟེན་
ཏེ་སངས་རྒྱས་བསྒྲུབ་པར་གྱིས་ཞེས་གསུངས་པའི་སྒྲ་ཐོས་པ་ཙམ་གྱིས། བདག་གི་བསམ་པ་ལ། །ཀྱེ་མ་འདི་ལྟ་བུའི་སེམས་ཅན། གྲངས་མང་པོའི་
ནང་ནས། བདག་གཅིག་པུས་མི་ལུས་ཐོབ་པར་དཀའ་བ་འདི་ཐོབ་པས། ད་ལན་བདག་ཡང་འཁོར་བའི་སྡུག་བསྔལ་ལས་གྲོལ་བར་བྱས་ནས། མ་ཀའི་
སེམས་ཅན་གཅིག་ཀྱང་མི་ལུས་པ་བདག་གིས་བསྒྲལ་བར་བྱའོ། །ད་ནི་ཡེངས་བའི་ལོང་མི་འདུག་གིས། །མྱུར་དུ་སངས་རྒྱས་ཀྱིས་ལ་བཀོད་པར་བྱའོ། 
སྙམ་པའི་སེམས་བསྐྱེད་མ་ཐག་ཏུ། བླ་མའི་ཐུགས་ཀ་ནས། འོད་ཟེར་གྱི་སྙིང་པོ་གཅིག་བདག་ལ་ཟུག་པ་ཙམ་གྱིས། བདག་བདེ་བ་ཅན་གྱི་ཞིང་དུ་ཡེར་

གྱིས་སླེབ་བྱུང་བ་དང་། ཡང་བདག་གི་ཐུགས་ཀ་ནས། འོད་ཟེར་དཔག་ཏུ་མེད་པ་འཕྲོས་ནས། །སེམས་ཅན་དེ་དག་གཅིག་ཀྱང་མ་ལུས་པར་བདེ་ཆེན་གྱི་
གནས་སུ་དྲངས་པར་བསམ་ཞིང་། སེམས་ཅན་ཐམས་ཅད་ལ་སྙིང་རྗེ་དྲག་ཏུ་བསྒོམ་མོ། །དེ་ལྟར་རྒྱུན་དུ་མི་ལུས་ཐོབ་དཀའ་བ་དེ་ལྟེ་བུ་བསམ་ཞིང་། །བླ་
མས་ཀྱང་མི་ལུས་ཐོབ་པར་དཀའ་བའི་རྒྱུ་མཚན་རྣམས་ཞིབ་ཏུ་བཤད་པར་བྱོའོ། །མདོར་བསྡུས་ན།  སྤྱོད་འཇུག་ལས། དལ་འབྱོར་འདི་ནི་ 
ཤིན་ཏུ་རྙེད་པར་དཀའ། །སྐྱེས་བུའི་དོན་གྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་ནས་ཡང་དག་འབྱོར་བ་ག་ལ་འགྱུར། 
ཞེས་པ་དང་། མདོ་ལས། ལོགས་ལ་སྲན་མ་སྟོར་བས་གཅིག་ཆགས་སྲིད། །ཐམས་ཅད་ས་ལ་ལྷུང་ནས་འགྲོ་བ་ལྟར། །ཐོབ་པར་དཀའ་བའི་
སེམས་ཅན་གྲངས་ལ་ལྟོས། །ཞེས་གསུངས་པ་དང་། ཡང་མདོ་ལས། བཅོམ་ལྡན་འདས་ལ་ཤ་རིའི་བུས་གསོལ་བ། བཅོམ་ལྡན་འདས།  

༄༅། །དམྱལ་བ་ནི་ཅི་ཙམ་ཡོད། ཡི་དྭགས་ནི་ཅི་ཙམ་ཡོད། དུད་འགྲོ་ནི་ཅི་ཙམ་ཡོད། ལྷ་མ་ཡིན་ནི་ཅི་ཙམ་ཡོད། ལྷ་མི་
གཉིས་པོ་ཅི་ཙམ་ཡོད། ཅེས་ཞུས་པས། བཅོམ་ལྡན་འདས་ཀྱིས་བཀའ་སྩལ་བ། ཤ་རིའི་བུ། དམྱལ་བ་ནི་ས་གཞི་ཙམ་ཡོད་དོ། ཡི་དྭགས་
ནི་བྱེ་མའི་གྲངས་ཙམ་ཡོད་དོ། །དུད་འགྲོ་ནི་ཆང་གི་སྦང་མ་ཙམ་ཡོད་དོ། །ལྷ་མ་ཡིན་ཁ་བ་བུ་ཡུག་ཙམ་ཡོད་དོ། །ལྷ་མི་གཉིས་ནི་སེན་མོའི་སྟེང་དུ་རྡུལ་ཆགས་
པ་ཙམ་ཡོད་དོ། །ཞེས་གསུངས་པའི་ཕྱིར། ཤིན་ཏུ་ཐོབ་པར་དཀའ་བར་ཤེས་སོ། །ཡང་མདོ་ལས། སངས་རྒྱས་འབྱུང་བ་བརྒྱ་ལམ་རྙེད་པར་དཀའ། 
མིར་སྐྱེ་བ་ཡང་ཤིན་ཏུ་རྙེད་པར་དཀའ། །གྲོགས་པོ་གང་དག་དད་དང་ཆོས་ཉན་པ། །འདི་འདྲ་བསྐལ་པ་བརྒྱར་ཡང་རྙེད་མི་འགྱུར། །ཞེས་གསུངས་པས་ན། 
དེ་ལྟར་དལ་འབྱོར་རྙེད་པར་དཀའ་བ་ནི། འཁོར་བ་ལ་བློ་མ་ལྡོག་གི་བར་དུ་སྒོམས་ཤིག། དེ་ཙམ་དུ་མི་ལུས་ཐོབ་པར་དཀའ་ན། ད་ལན་དུས་བརྒྱའི་

ཟ་མ་ལན་གཅིག་འདི་ལ། ཅིས་ཀྱང་ཆོས་དང་ལྡན་པར་བྱ་དགོས་སོ། །མི་ལུས་གཙང་མ་ཐོབ་ཀྱང་། སྟོང་ལོག་བྱེད་པ་འདི་རྣམས་ལ། སྙིང་རྗེ་དུང་
དུང་མ་སྐྱེས་ཀྱི་བར་དུ་བསྒོམ་དགོས་ཏེ། འཇིག་རྟེན་པ་འདི་རྣམས་མཐོང་བའི་ཚེ། སྙིང་རྗེ་མ་སྐྱེས་ན་ཉམས་མ་བྱུང་བ་ཡིན་ནོ། སྙིང་རྗེ་དུང་དུང་བ་
སྐྱེ་ཞིང་བརྩོན་འགྲུས་ཆེར་སོང་ན་སྐྱེ་བ་ཡིན་ནོ། །བརྩོན་འགྲུས་ཆེར་མ་སོང་ན། བསྒོམས་པ་དོན་མེད་ཡིན་ནོ། །འདི་ལ་ཞག་གསུམ་སྒོམས་ལ་བྱོན་
ཅིག །འདི་ལྟར་དལ་འབྱོར་རྙེད་པར་དཀའ་བ་བསྒོམས་པས། ཕྱིས་མི་ལུས་ཐོབ་པ་དང་། ཚེ་འདིར་ཞེན་པ་དང་བྲལ་བ་དང་། ཆོས་མིན་པ་འདི་
ལ་ཡིད་ལ་མི་དྲན་པ་དང་། མཐར་སངས་རྒྱས་པར་འགྱུར་རོ། །ཉམས་སུ་ལོངས་ཤིག །བར་དོའི་ཉམས་ཁྲིད་དགོངས་པ་རང་གྲོལ་ལས། དལ་
འབྱོར་རྙེད་དཀའ་བསྒོམ་པ་སྟེ། ཆོས་ཐུན་གཉིས་པའོ།།  ༈ དེ་ནས་འཆི་བ་མི་རྟག་པ་བསྒོམ་པར་བྱ་སྟེ། དེ་ཡང། འཆི་བ་མི་རྟག་པ་མ་

༄༅། །བསམས་ན། ལོང་མེད་རྒྱུད་ལ་མི་སྐྱེ། ལོང་མེད་རྒྱུད་ལ་མ་སྐྱེས་ན། ལེ་ལོ་སྙོམས་ལས་སུ་ལུས་ཏེ། ཆོས་མི་དྲན་
ཚེ་འདིའི་བྱ་བ་ལ་འཇུག །ལོང་ཡོད་དང་ཚོད་ཡོད་དུ་ལུས། མཇུག་ཐ་མལ་གྱི་ངང་ལ་འཆི་ཤོར་ནས། མི་ལུས་རིན་པོ་ཆེ་ཆུད་ཟོས་པར་འགྱུར་བས། འཆི་
བ་མི་རྟག་བ་བསྒོམ་པ་ཤིན་ཏུ་ནས་ཀྱང་གལ་ཆེའོ། །མི་རྟག་པ་རྒྱུད་ལ་སྐྱེས་ན། སྙོམས་ལས་སུ་སྡོད་པའི་ལོང་མེད། སྙིང་ནས་འཆི་བ་དྲན་ཏེ། ཆོས་
རང་ཤུགས་ཀྱིས་འབྱུང་བས། མི་རྟག་པ་སྒོམ་པར་བྱ་སྟེ། དེ་ཡང་། གནས་འདི་ལྟ་བུ་རྣམས་སུ་བསྒོམ་སྟེ། བདག་གཅིག་པུ་ལ་གྲོགས་མེད་པར་
ཕྱིན་ལ། ལུང་གི་ཕུ་ན། འགྲོ་བ་མི་ཞེས་བྱ་བའི་འགྲིམས་འགྲུལ་མེད་པ། རྫ་རི་སྔོ་སྤུང་སྤུང་ཡོད་པ། གྲོགས་པོ་ཁམ་པ་ཤལ་བཤལ་བཤལ་ཡོད་པ། །
འཇག་མ་རླུང་གིས་བསྐྱོད་དེ་ཤུམ་ཤུལ་ཟེར་བ། ཉི་མ་རྩེ་རེ་རེ་ནུབ་པ། རྫ་ཆུ་ཁྲ་ལ་ལ་འབབ་པ། སྙིང་མི་དགའ་ཞིང་། ཡིད་སྐྱོ་བའི་གནས་སམ། 

ཡང་ན་དུར་ཁྲོད་ཀྱི་གནས། མི་རོ་མང་པོ་ཧྲིལ་ལེ་འགྱེལ་བ། རོའི་རྐང་ལག་དང་། ཤ་དང་རུས་པ་དང་། པགས་པ་དུམ་བུ་ཐོ་རེ་ཡོད་པ། ཝ་
མོ་ཁྲོད་ཁྲོད་བརྒྱལ་པ། བྱ་རོག་བཟུར་འགྲོས་ལིང་ལིང་། འུག་པ་སྐན་སྒྲ་ཆེམ་ཆེམ། ལྷག་པ་འུར་འུར་ཟེར་བ། ཝ་དང་སྤྱང་ཀིས་རོ་་ལ་ཕར་འཐེན་
ཚུར་འཐེན་བྱེད་པ། ཤིན་ཏུ་འཇིགས་པ། སྐྱོ་བ་སྐྱི་བུན་པ། ཡང་བ། དེ་ལྟ་བུའི་གནས་སུ། རང་གཅིག་པུར་འགྲོ་བའམ། མ་འཛོམ་
ན་བསྒོམ་པར་བྱའོ། དེ་ཡང་བསྒོམ་པའི་གནས་ཀྱང་ཁྱད་པར་ཆེ་སྟེ། གནས་དེ་ལྟ་བུའི་རྣམས་སུ་ཕྱིན་ནས་བསྒོམས་པས། མི་རྟག་པ་རང་ཤུགས་ཀྱིས་
སྐྱེ་བ་ཡིན་པས་གལ་ཆེའོ། །དེར་ཕྱིན་ནས་ལུས་གནད་སྐྱིལ་ཀྲུང་དུ་བྱས་ལ། ལག་མཐིལ་གཉིས་ཀྱིས་པུས་མགོ་བཀབ་པའམ། ཡང་ན་གོང་བཞིན་
མྱ་ངན་གྱི་འདུག་སྟངས་བྱས་ལ། ཡིད་ཀྱིས་ཁ་ནང་དུ་ལོག་ལ། ཞེ་ཐག་པ་ནས། འདི་ལྟར་བསམ་པར་བྱའོ། །ཨ་ཙ་མ། ག་རེ། ཕྱིའི་ནམ་

༄༅། །སླ་འདི་ནས་སྐད་ཅིག་ཀྱང་མི་རྟག་པར་དབྱར་དགུན། སྟོན་དཔྱིད་ལ་སོགས་པ་རིམ་གྱིས་མི་སྡོད་པར་འགྱུར་ནས་འགྲོ་བར་འདུག །
དེ་རིང་གི་ཉི་མ་གཅིག་པོ་འདི་ལ་ཡང་། སྔ་དྲོ་དང་། ཕྱེད་གུང་དང་། དགོངས་མོ་རིམ་གྱིས་འགྱུར་ནས་འགྲོ་བར་འདུག །དུས་ཀྱང་ཚིག་སྔ་མ་དང་། 
ཕྱི་མའི་བར་དུ་ཡང་། མི་སྡོད་པར་འགྲོ་བར་འདུག །རང་གི་ཕ་མ་རྒན་རྒོན། ཡུལ་མི་ཁྱིམ་མཚེས། གྲོགས་པོ། ན་ཟླ། དགྲ་གཉེན་ཐམས་
ཅད་ཀྱང་། མི་རྟག་པར་ཐ་ར་ར་ཤི་བར་འདུག །ན་སོ་ཡང་རིམ་གྱིས། བུ་ཆུང་། བྱིས་པ། དར་མ། རྒས་པ་ནས། འཆི་བའི་བར་དུ། 
སྐད་ཅིག་ཀྱང་མི་སྡོད་པར་འགྱུར་ནས་འགྲོ་བར་འཇུག་པས། ད་ནི་བདག་རང་ལ་ཡང་། མགྱོགས་པར་འཆི་བ་ཞིག་འོང་སྟེ། ལོ་ཟླ་ཞག་གྲངས་འགྲོ་བའི
མགྱོགས་ལུགས་ནི་འདི་ལྟ་བུ་ཡིན། བདག་སོང་ཕོད་ད་ཙམ་ན། ས་སྟེང་འདིར་སྡོད་རྒྱུ་ཨི་ཡོད་དམ། དེར་མ་ཟད། བདག་གི་ཚེ་ལ་ནི།། 

གདེང་མེད་པས། སང་འཆི་འམ། གནངས་འཆིའམ། ནམ་འཆི་ཆ་མེད་པ་ལ། བདག་ཐ་མལ་དུ་སྡོད་པའི་ལོང་མེད། ཡེངས་མ་ལམ་ལ་མི་
ཚེ་ཟད་ཤོར་ན་ནི་ཤིན་ཏུ་འཕངས་ཏེ། འཆི་ངེས་པར་ནི་ཐག་ཆོད་སྔར་མ་ཤི་བར་ཚེ་ཐར་དུ་ལུས་པ་ནི་མི་འདུག་པས་ཀྱང་འཆི་ངེས། ལུས་འདུས་བྱས་ཡིན་པས་ཀྱང་
འཆི་ངེས། ཚེ་འདི་ཡང་སྐད་ཅིག་ཀྱང་མི་སྡོད་པར་འགྲོ་བས་ཀྱང་ཤི་ངེས་ཏེ། དཔེར་ན་རི་གཟར་གྱི་ཆུ་ཐུང་དུ་རྒྱུག་པའམ། གསོད་སར་ཁྲིད་པའི་དུད་འགྲོ་དང་
འདྲ་སྟེ། མྱུར་དུ་འཆི་བའི་ཕྱོགས་སུ་འགྲོ་བར་འདུག །དེ་ཡང་། ཤི་བར་ངེས་པའི་སྟེང་དུ། ནམ་འཆི་ཆ་མེད་དེ། ཚེ་ལ་འདི་ཙམ་ཐུབ་ཀྱི་ངེས་པ་
མེད་པས་ཀྱང་། ནམ་འཆི་ཆ་མེད་དེ། འཆི་བའི་རྐྱེན་ཤིན་ཏུ་མང་བས་ཀྱང་། ནམ་འཆི་ཆ་མེད། ལུས་ལ་སྙིང་པོ་མེད་པས་ཀྱང་། ནམ་
འཆི་ཆ་མེད་པས། བདག་ལེ་ལོར་སྡོད་པའི་ལོང་ག་ལ་ཡོད།  དེ་ཡང་བདག་རང་ཤི་ཙམ་ན། སུས་ཀྱང་བཟུང་དུ་མེད། བསྲུང་དུ་མེད། སུས་

༄༅། །ཀྱང་མི་སྟོངས་ཏེ། བསགས་པའི་ནོར་གྱིས་ཀྱང་འཆི་བ་ལ་མི་སྟོངས། བུ་དང་ཆུང་མ། འདུས་པའི་གཉེན་གྱིས་ཀྱང་འཆི་བ་ལ་མི་བསྟོངས་
 རང་གི་ལུས་ཀྱིས་ཀྱང་ཤི་བ་ལ་མི་སྟོངས་ཏེ། ལུས་ཉིད་ཀྱང་ཤུལ་དུ་བསྐྱུར་ནས་མེ་ལ་བསྲེགས་ཏེ། ཐལ་བ་སྤར་གང་དུ་འགྲོ། དེ་ནས་ཐལ་བ་དེ་ཡང་རླུང་གིས་ཁྱེར་ཏེ། 
གར་སང་ཆ་མེད་དུ་འགྲོ་ངེས་ཏེ། བསགས་པའི་ནོར་ཀྱང་ཤུལ་དུ་ལུས་ནས། ཁབ་གཅིག་ཀྱང་ཁྱེར་བའི་དབང་མེད། འདུས་པའི་གཉེན་ཀྱང་སོ་སོར་བྲལ་ཏེ། 
དེ་རིང་ཕྱིན་ཆད་འཕྲད་ནས་མི་འོང་བར། ལམ་ས་ཐག་རིང་པོ་ཞིག་ལ། ད་ནི་མགྱོགས་པར་འགྲོ་དགོས་པར་འདུག་པ། གྲོགས་ཟླ་བོ་གཅིག་ཀྱང་ཁྲིད་པའི་
དབང་མེད། ང་རང་གཅིག་པུ་གྲོགས་མེད་དུ་འགྲོ་དགོས་པའི་དུས་དེར། ད་ནི་སླེབ་ལ་ཁད་པས། སྙོམས་ལས་སུ་སྡོད་པ་ག་ལ་ཁོམ། ཚེ་འདིའི་
བྱ་བ་ག་ལ་ཁོམ། གཉིད་ལོག་པ་ཡང་ག་ལ་ཁོམ། ཨ་ཙ་མ་དེ་རིང་ཁོ་ན་ནས་སྡིག་པ་སྤང་། དེ་རིང་ཁོ་ན་ནས་དགེ་བསྒྲུབ་ནས། འཆི་ཁར་བློ་བདེ་བ་

ཕྱི་མར་ལམ་སྣ་ཟིན་པ་ཞིག་ཅིས་ཀྱང་བྱ། ཀྱེ་མ། ཀྱེ་མ། ཨ་ཛི། འཇིགས་པ་སྙམ་དུ་བསམ་ཞིང་། ངག་ཏུ་འདི་སྐད་དུ་མྱ་ངན་གྱི་སྐད་དུ་བརྗོད་
ཅིང་། དྲན་བསྐུལ་ལྷང་ལྷང་གདབ་སྟེ། ཀྱེ་མ། ཀྱེ་མ། ཀྱེ་ཧུད། འདུས་བྱས་འདི་མི་རྟག་པའོ། །ཉིན་མཚན་གཉིས་ཀྱིས་ནི་ཚེ་ལ་རྐུ་བའོ། 
ནམ་འཆི་ནི་ཆ་མེད་དོ། །དེ་སྔ་མ་ཤི་བ་ནི་ཁ་རྗེ་ཆེའོ། །ད་ནི་འཆི་བ་ལ་སླེབ་ལ་ཁད་དོ། །ཞེས་ངག་ནས་ལྷང་ལྷང་དྲན་བསྐུལ་གདབ་བོ། །ཡིད་ཀྱིས་
དམིགས་པ་འདི་ལྟར་བསྒོམས་པར་བྱའོ། །ཡང་བདག་ག་ནས་ཕྱིན་ཆ་མེད་པར། ལུང་པ་གཅིག་ཏུ་སླེབས་ཏེ། ལུང་པ་དེ་ནི། ཁ་བྱང་དུ་གཏད་
པ༑ ཁ་དོག་ཞག་པ། མིའི་རྒྱུ་འགུལ་དང་སྐད་མེད་པ། ཆུ་ཤར་བ་འབབ་པ། རླུང་སྒྲ་འུ་རུ་རུ་སྒྲོགས་པ། འཇག་མ་ཀྱུ་རུ་རུ་ཟེར་བ། ཉི་མ་
ནི་རི་རྩེ་ནས་རྩེ་རེ་ནུབ་པ། བྲག་རི་སྔ་སང་སང་ཡོད་པ་ལ། བྱ་རོག་ཏང་ཏང་ཟེར་བ། དེ་འདྲ་བ་ཞིག་ཏུ། གང་ནས་ཕྱིན་ཆ་མེད་པར་སླེབས་ཏེ། 

༄༅། །གྲོགས་པོ་ཟླ་བོ་ནི་སུས་ཡང་མེད། སྔོན་ཆད་ནི་འགྲོ་མ་མྱོང་། གར་འགྲོའི་གཏད་སོ་ནི་མེད་པར། ཐོམ་ཐོམ་འགྲོ་བ་ཡོད་
པ་ལ། ངག་ཏུ་འདི་སྐད་དུ་བརྗོད་དོ། །ཀྱེ་མ་ཀྱེ་མ་ཨ་ཙ་མ། ཀྱེ་མ་ཀྱེ་མ་ཀྱི་ཧུད་ཨ་ཙ་མ། གྲོགས་མེད་གཅིག་པུར་ལུང་སྟོངས་འཁྱམས། །
གར་འགྲོའི་གཏད་སོ་བདག་ལ་མེད། །ང་ཡི་ཡུལ་དེ་གར་ཡོད་དམ། །ང་ཡི་ཕ་མ་གར་ཡོད་དམ། །བུ་དང་ནོར་རྫས་གར་ཡོད་དམ། །རང་ཡུལ་སླེབས་
དུས་ནམ་འོང་ན། ཀྱེ་མ་ཀྱི་ཧུད་ང་རེ་སྐྱོ། །དེ་སྐད་ལྷང་ལྷང་ཟེར་ཞིང་། གར་འགྲོ་གཏོལ་མེད་བཞིན་དུ། ཐོམ་ཐོམ་ཕྱིན་པ་ལ། ནམ་ཞིག་གི་
ཚེ་ན། བྲག་རོང་གཅིག་ཏུ་ཕྱིན་ཏེ་ལྷུང་ཉེ་བ་ལ། བདག་གི་ལག་པ་གཡས་པ་ལ། ནམ་ཞིག་རྩ་ན་བྲག་དཀྱིལ་དེར་རྩ་ཕོན་གཅིག་འདུག་པ་ལ། ལག་
པས་ཟིན་ཏེ། དེ་ལ་དམ་དུ་བཅངས་ཤིང་། འདར་ཁྲེ་ལི་ལི་ཡོད་པ་ལ། མར་ལ་བལྟས་པས་ནི་རི་གནམ་ལ་རེག་པ། བྲག་རི་མེ་ལོང་གི་ངོས་ལྟར་འདྲེད་

རྒྱ་ཆེ་བ། རླུང་སྒྲ་འུ་རུ་རུ་ཟེར་བ། དེ་འདྲ་བ་ཞིག་ཏུ་ལྷུང་བ་ལ། རྩ་ཕོན་དེའི་གཡས་ཕྱོགས་ནས། བྲག་གི་སེར་ག་གཅིག་ནས། བྱི་བ་དཀར་པོ་
གཅིག་བྱུང་ནས། རྩ་འཇག་མ་གཅིག་བཅད་དེ་ཁྱེར་ནས་སོང་། གཡོན་ཕྱོགས་ནས། བྲག་གི་སེར་ཁ་གཅིག་ནས། བྱི་བ་ནག་པོ་གཅིག་བྱུང་
ནས་རྩ་འཇག་མ་གཅིག་བཅད་དེ་ཁྱེར་ནས་སོང་། དེ་གཉིས་རེས་མོས་བྱས་ནས། རྩ་ཕོན་ནི་ཇེ་ཆུང་ལ་སོགས། བྱི་བ་ལ་རྒོལ་ཐབས་ནི་མ་རྙེད། ཤི་
བ་ལ་ནི་འཇིགས་སྐྲག་ཅིང་སྔངས་ནས་འདར་ཞིང་ཡོད་པ་དེ། རང་གི་བསམ་པ་ལ། ཨ་ཙ་མ། ད་ནི་བདག་ལ་འཆི་བ་སླེབ་ནས་གདའ་སྟེ། བྲོས་
པའི་ས་ནི་མི་འདུག །སྔོན་ཆད་ཤི་ནི་ཤི་བ་མ་དྲན་པས་ཆོས་ནི་མེད། འགྲོ་ཁུང་ནི་འཇིག དེ་རིང་ལ་ཤི་བ་ཡིད་ལ་མེད་པ་ལ། ད་ནི་འཆི་བ་བློ་བུར་དུ་
ཕེབས། ད་ནི་བུ་ཚ་བོ་ནོར་རྫས་ཉེ་བ་གཉེན་འབྲེལ། ཡུལ་མི་ཁྱིམ་ཚེས་དང་ཡང་ད་ནི་དི་རིང་ནས་བྲལ་ཏེ། དེ་རིང་ཕྱིན་ཆད་ནས་འཕྲད་ནས་མི་འོང་། ནོར་

༄༅། །བསོགས་པ་ནི་ཤུལ་དུ་ལུས། སྔོན་ཆད་འགྲོ་མ་མྱོང་བའི་ས་རྒྱུས་མེད། ཐག་རིང་ཞིག་ཏུ་དེ་རིང་ནས་འགྲོ་དགོས་པར་འདུག་པས། 
ཨ་ཛི། འཇིགས་པ། འདི་ནས་ཐར་བའི་ཐབས་ནི་ཅི་དྲག་གམ། གང་ན་ཡོད་དམ། ཅི་ཚུག་བྱེད་ན། ཨ་ཙ་མ། སྙམ་དུ་བསམ་ཞིང། 
ངག་ཏུ་མྱ་ངན་གྱི་སྒྲ་སྐད་འདི་ལྟར་ལྷང་ལྷང་བརྗོད་དོ། །ཨ་ཙ་མ་ན་ང་རེ་འཇིགས། །ཨ་ཙ་མ་ན་འཆི་བ་འོང་། །ད་ལྟར་མྱུར་དུ་འཆི་བ་འོང་། །གྲོགས་
མེད་གཅིག་པུར་འགྲོ་དགོས་པས། །ཐག་རིང་ཞིག་ཏུ་འགྲོ་དགོས་པས། །ཆ་མེད་ཡུལ་དུ་འགྲོ་དགོས་པས། །ལ་བོ་ཆེ་ལ་བརྒལ་དགོས་པས། །འདི་
ལས་ཅི་ལྟར་བྱས་ན་ཐར།། ཐབས་ཤིག་ཡོད་ན་བསྒྲུབ་པ་ལ། ཨ་ཙ་མ་ན་འཆི་བ་འོང་། ཨ་ཙ་མ་ན་ང་རེ་འཇིགས། ཞེས་སྨྲེ་སྔགས་འདོན་
ཞིང་ཡོད་པའི་ཚེ། །རང་གི་སྟེང་གི་ནམ་མཁའ་ནས། །རང་གི་རྩ་བའི་བླ་མ་དེ་ཉིད་པདྨ་ཟླ་བའི་སྟེང་ན། ཌཱ་མ་རུ་དང་དྲིལ་བུ་བསྣམས་ཏེ། རུས་པའི་རྒྱན་

དྲུག་གསོལ་ནས། གར་ལིང་ལིང་བྱེད་ཅིང་། བདག་ལ་འདི་སྐད་ཟེར་བར་སྒོམས་ཤིག །ཀྱེ་མ་འདུས་བྱས་འདི་ནི་མི་རྟག་མྱུར་དུ་འཇིག །ཕྱི་ཡི་དུས་བཞི་མི་རྟག་འགྱུར་ཞིང་འགྲོ། །རྒན་རིམ་དགྲ་
གཉེན་ཤི་ཞིང་རྒུད་པ་དང་། །གཞོན་རིམ་དར་དང་ལོ་ཟླ་ཞག་གྲངས་འབྱུང་། །ཚེ་འདི་རི་གཟར་ཆུ་འདུ་མྱུར་འགྲོ་ཡང་བདག་ཉིད་ཤི་བ་མ་ཤེས་འགྲོ་བ་བླུན། །
བ་བླུན། །ད་ནི་མི་རྟག་ཤི་བ་སླེབ་ལ་ཁད། །ཤི་བ་འདི་ལ་བཟློག་ཐབས་ཅི་ཡང་མེད། །བཟློག་ཐབས་འདུག་གམ་ད་ལྟའི་འདི་ལ་ལྟོས།། ད་ནི་ལོང་
མེད་བླ་མའི་མོས་གུས་མཛོད། །ཅེས་གསུངས་པའི་སྒྲ་ཐོས་པ་ཙམ་གྱིས། བདག་གི་བསམ་པ་ལ། །ཀྱེ་མ་འདི་ལྟ་བུའི་ཤི་བ་ལ་མ་ཐུག་པའི་སྔོན་ནས། །
ཆོས་ཤིག་བྱ་རྒྱུ་ཡིན་པར་འདུག་པ་ལ། དེ་སྔ་ཆོས་མ་བྱས་པ་དེ་རེ་འགྱོད། ད་ནི་ཤི་རུང་གསོན་རུང་བླ་མ་དཀོན་མཆོག་མཁྱེན་ནོ། །བླ་མ་དཀོན་མཆོག་ལ་ཐུག་
རྗེ་ཡོད་ན། །བདག་གཡང་ས་ཆེན་པོ་འདི་ལས་བསྒྲལ་ན་ཅི་མ་རུང་། །ཕ་བླ་མ་དཀོན་མཆོག་མཁྱེན་སྙམ་པས་ཞེ་ཐག་པ་ནས། མོས་གུས་དྲག་པོ་བྱས་པ་

༄༅། །ཙམ་གྱིས། བླ་མའི་ཐུགས་ཀ་ནས་འོད་ཟེར་གྱི་སྙིང་པོ་གཅིག །བདག་གི་ཐུགས་ཀར་ཟུག་པ་དང་། རྩ་ཕོན་ཟད་པ་དང་དུས་མཚུངས་
ཏེ༑ བདག་འོད་ཟེར་དེས་གཡེངས་ཏེ་བཏེག་ནས། བདག་བདེ་བ་ཅན་གྱི་ཞིང་དུ་སླེབས་ཏེ་བྱུང་བ་དང་། ཡང་བདག་གི་ཐུགས་ཀ་ནས་འོད་ཟེར་དཔག་ཏུ་མེད་
པ་འཕྲོས་ནས། ཁམས་གསུམ་སེམས་ཅན་ཐམས་ཅད་གཅིག་ཀྱང་མ་ལུས་པ། བདེ་བ་ཅན་དུ་གྲངས་པར་བསམ་ཞིང་། སེམས་ཅན་ཐམས་ཅད་ལ་སྙིང་
རྗེ་དྲག་ཏུ་བསྒོམ་པར་བྱའོ། །དེ་ལྟར་འཆི་བ་མི་རྟག་པ་དེ་ལྟ་བུ་བསམ་ཞིང་། བླ་མས་ཀྱང་འཆི་བ་མི་རྟག་པའི་རྒྱུ་མཚན་ཞིབ་ཏུ་རྒྱས་པར་བཤད་ལ། སྐྱོ་བ་
བསྐྱེད་པར་བྱའོ། །མདོར་བསྡུས་ན། མདོ་ལས། འདུས་བྱས་རྟག་པར་གྱུར་པ་ཡི། །གནས་ནི་རྙེད་པར་མི་འགྱུར་བས། །འདུས་བྱས་
ཐམས་ཅད་མི་རྟག་གིས། །མྱ་ངན་མ་བྱེད་ཀུན་དགའ་བོ། །ཞེས་པ་དང་། ལང་ཀར་གཤེགས་པ་ལས། རི་གཟར་ཆུ་འབབ་མགྱོགས་པ་དང་། །

མིི་ཡི་ཚེ་ཡང་དེ་དང་འདྲ། །ཞེས་པ་དང་། ཐེག་ཆེན་རྣལ་འབྱོར་ལས། གང་དུ་ཕྱིན་ཡང་མི་འཆིའི་ས་ཕྱོགས་ནི་། རི་བོའི་རྩེན་མེད་དེ་རྒྱ་མཚོའི་
གཏིང་ནའང་མེད། །འཇིམ་པའི་བུམ་པ་བཞིན་དུ་འཇིག་པ་ཅན། །གཡར་པོ་འདྲ་སྟེ་འདི་ལ་ཐེར་ཐུག་མེད། །ཅེས་པ་དང་། ཆེད་དུ་བརྗོད་པ་ལས། 
ཁ་ཅིག་མངལ་དུ་འཆི་བ་མཐོང་། །ཁ་ཅིག་བཙས་པའི་སར་འཆི་ཞིང་། །དེ་བཞིན་ཁ་ཅིག་གོགས་ཙམ་ནས། །ལ་ལ་རྒས་དང་ལ་ལ་གཞོན། །ལ་ལ་
དར་ལ་བབས་པའི་ཚེ། །དེ་དག་རིམ་གྱིས་འགྲོ་འགྱུར་ལ། །དེ་ལ་མི་འདི་གཞོན་ཞེས་ནས། །གསོན་པའི་གདེང་བྲོད་སུ་ཞིག་འཆང་། ཞེས་པ་
དང་། ཡང་མདོ་ལས། གསོད་སར་ཁྲིད་པའི་བརྩོན་བཞིན་དུ། །གོམ་རེ་སྤོ་ཞིང་འཆི་ལ་ཉེ། །ཞེས་པ་དང་། སློབ་དཔོན་ཀླུ་སྒྲུབ་ཀྱི་ཞལ་
ནས། འཆི་བའི་རྐྱེན་མང་འཚོ་བའི་རྐྱེན་ནི་ཉུང་། འཚོ་རྐྱེན་ཉིད་ཀྱང་འཆི་བའི་རྐྱེན་དུ་འགྱུར། དེས་ན་རྟག་ཏུ་ཆོས་ལ་འབད་པར་བྱ། །ཞེས་པ་དང་། 

༄༅། །མདོ་རིན་པོ་ཆེའི་ཏོག་ལས། གྲོགས་དག་ཚེ་འདི་མི་རྟག་སྟེ། །རི་གཟར་ཆུ་དྲག་ལྟར་མགྱོགས་ན། །བྱིས་པའི་སྐྱེ་བོས་མ་རྟོགས་པས། །
མི་མཁས་འདོད་པའི་དྲེགས་པས་མྱོས། །ཞེས་པ་དང་། མདོ་ལས། འཆི་བདག་བདུད་ནི་སོ་བྱ་ཉ་སྡོད་འདྲ། །སྐྱེ་རྒ་ན་འཆི་རང་འཐག་རི་མོ་འདྲ། །འཇིག་
རྟེན་འདི་ནས་ཆེ་ཆུང་དབུལ་ཕྱུག་ཀུན། །འཆི་བདག་ལག་ཏུ་མི་འགྲོ་གཅིག་ཀྱང་མེད། །ཅེས་པ་དང་། ཡང་ཐེག་ཆེན་རྣལ་འབྱོར་ལས། སྔ་མ་ཤི་བའི་རྒན་
རབས་ཀུན་ཀྱིས་ཀྱང་། །རྟག་ཏུ་རེ་ནས་བུ་དང་ནོར་བསོགས་ཀྱང་། །བུ་ནོར་ཕྱི་ལུས་བདག་ལ་ཕན་པ་ཉུང་། །ཞེས་གསུངས་ཏེ། དེ་ལྟར་དུ་མི་རྟག་ཅིང་སྐད་ཅིག་ཀྱང་
མི་སྡོད་པར་འགྲོ་བས། ལེ་ལོར་སྡོད་པའི་ལོང་མེད་དོ། །ཞེས་མདོ་རྒྱུད་རྣམས་ནས་ལུང་མང་དུ་དྲངས་ལ་སྐྱོ་བ་བསྐྱེད་པར་བྱའོ། །དེ་ལྟ་བུའི་འཆི་བ་མི་རྟག་པའི་
ཉེས་པ་བསྒོམ་པ་ཉམས་སུ་བླངས་ན། འཇིག་རྟེན་གྱི་བྱ་བྱེད་ཐམས་ཅད་མི་རྟག་པར་གོ་ནས་ལྷག་པར་རང་རྒྱུད་ཞི་སྟེ། ཆོས་ལ་བརྩོན་པ་ལ་སོགས་པའི་ཉམས་

འབྱུང་ངོ་། མི་རྟག་པ་བསྒོམས་ཀྱང་། ཚེ་འདིའི་འདོད་པ་ཆེར་སོང་ནས། །དབེན་པར་མི་ཆགས་ན་ཉམས་མ་སྐྱེས་ཀྱི་བར་དུ་བསྒོམ་པར་བྱའོ། འདི་ན་ཆོས་ཐམས་
ཅད་ཀྱི་བཅུད་ཡིན་ཏེ། འདི་ལ་བོགས་མ་ཐོན་ན། བསྒོམ་ཉམས་སྐྱེ་བར་མི་འགྱུར་བས། །འདི་ལ་བརྩོན་པ་གལ་ཆེའོ། །དབང་པོ་རབ་འབྲིང་ཐ་མ་གང་ཡང་
འདིས་གྲོལ་བར་འགྱུར་བས། འདི་ལ་འབད་པ་གལ་ཆེ་སྟེ། འཆི་བ་མི་དྲན་པའི་སེམས་ཅན་མཐོང་བའི་ཚེ། འཆི་མ་ཕྲོམ་ཕྲོམ་བའི་སྙིང་རྗེ་མ་བྱུང་གི་བར་དུ་སྒོམས་
ཤིག །འདི་ལ་ཞག་གསུམ་བསྒོམ་པར་བྱོས་ཤིག །དེ་ལྟར་བསྒོམས་པས། གནས་སྐབས་སུ་བདེ་བ་ཕུན་སུམ་ཚོགས་པ་ཐོབ་པ་དང་། མཐར་ཐུག་སངས་
རྒྱས་སོ། །ཉམས་སུ་ལོང་ཤིག །བར་དོ་དྲུག་གི་ཉམས་ཁྲིད་དགོངས་པ་རང་གྲོལ་ལས། འཆི་བ་མི་རྟག་པ་བསྒོམ་པ་སྟེ། ཆོས་ཐུན་གསུམ་པའོ། །དེ་
གསུམ་ནི་རང་བྱུང་འདུལ་བར་བྱེད་པའི་སྔོན་འགོ་སྟེ། ཐོག་མར་འདི་གསུམ་ལན་ན་ཆགས་བྱེད་པ་ནི་ཤིན་ཏུ་ནས་ཀྱང་གལ་ཆེའོ། །འདི་རྣམས་ལ་རྐང་མ་ཚུགས་ན། ཆོས་

༄༅། །གཞན་ཐམས་ཅད་འདྲེད་ནས་འགྲོ་བར་འདུག་པས། དེ་རྣམས་ཀྱིས་རྒྱུད་སྐྱོ་ལྷང་གིས་སྐྱེས་བུའི་སྙིང་ལ་མདའ་ཟུག་པ་ལྟར། དུས་རྒྱུན་
དུ་མི་རྟག་པ་སྐྱོ་ལྷང་ངེ་བ་ཞིག་མ་བྱུང་བར་དུ་བསྒོམ་པར་བྱའོ། །ས་མ་ཡ། ཉམས་སུ་ལོངས་ཤིག །སྔོན་འགྲོ་རང་རྒྱུད་འདུལ་བྱེད་ཅེས་བྱ་བ། འཁོར་བ་མ་
སྟོང་གི་བར་དུ་མ་རྫོགས་སོ། །བར་དོ་དྲུག་གི་ཉམས་ཁྲིད། དགོངས་པ་རང་གྲོལ་གྱི་སྔོན་འགྲོ་རང་རྒྱུད་འདུལ་བྱེད་འདི་ཉིད། གཏེར་སྟོན་ཀརྨ་གླིང་པའི་སྲས་ཀྱི་ཐུ་
བོ༑ ཆོས་རྗེ་གླིང་པའི་ཕྱག་སྲོལ་ཞལ་གདམས་རྣམས། གུ་རུ་ཉི་ཟླ་འོད་ཟེར་གྱིས་ཡི་གེར་བཀོད་པ་འདིས། སངས་རྒྱས་ཀྱི་བསྟན་པ་ཕྱོགས་དུས་གནས་སྐབས་
ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །།དགེའོ།། །དགེའོ།། དགེའོ།།

༔ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་རབ་དོ་དྲུག་གི་ཁྲིད་ཡིག་ལས༔ ཉམས་ཁྲིད་དགོངས་པ་རང་གྲོལ་གྱི༔ དང་པོ་སྐྱེ་གནས་བར་དོའི་ཁྲིད་ཡིག་ཀུན་གཞི་རང་གྲོལ་ཞེས་བྱ་བ་བཞུགས་སོ༔

༄༅། །དང་པོའི་མགོན་པོ་སྐྱེ་མེད་ཀུན་ཏུ་བཟང་༔ དེ་རྩལ་འགགས་མེད་ལོངས་སྐུ་ཞི་ཁྲོའི་ལྷ༔ སྣ་ཚོགས་ཤར་
གྲོལ་སྐུའི་མཐའ་ཡས་འཕྲོ༔ ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ༔ མངལ་གྱིས་མ་གོས་རང་བྱུང་པདྨ་ངས༔ མ་འོངས་
སྙིགས་མའི་འགྲོ་ལ་ཕན་བྱའི་ཕྱིར༔ རྒྱལ་བའི་དགོངས་པ་ཀུན་གྱི་དོན་བསྡུས་ནས༔ བར་དོ་རྣམ་པ་དྲུག་ཏུ་གཏན་ལ་ཕབ༔ དེ་དག་
ཀུན་ཀྱང་རྩ་བ་ཉམས་ལེན་ལ༔ རག་ལས་ཕྱིར་ན་བར་དོ་དམར་ཁྲིད་ཀྱི༔ ཉམས་ཁྲིད་དགོངས་པར་རང་གྲོལ་འདི་བསྟན་གྱིསཿ འདི་

༄༅། །ལྟར་ཉམས་སུ་ལོངས་ཤིག་ཕྱིར་བས་རྣམས༔ ས་མ་ཡ༔ དེ་ལ་འདིར་འཁོར་འདས་ཀྱི་ཆོས་ཐམས་
ཅད་བར་དོ་དྲུག་ལ་མ་འདུས་པ་མེད་ཅིང་༔ དེ་ཉམས་སུ་བླང་བ་ལ་སྤྱི་དོན་གསུམ་གྱིས་སྟོན་ཏེ༔ བསྒོམ་མ་སྐྱེས་པ་སྐྱེ་བར་བྱེད་པའི་
སྔོན་འགྲོ་རྣམ་པ་གཉིས༔ སྐྱེས་པ་ཉམས་སུ་བླངས་བ་ལ༔ ཉམས་ལེན་དངོས་གཞིའི་ཁྲིད༔ དེ་བོགས་དབྱུང་བ་རྗེས་ཀྱི་རིམ་
པའོ༔ དང་པོ་སྔོན་དུ་འགྲོ་བ་ལ་གཉིས་ཀྱི་དང་པོ་ལ༔ རང་རྒྱུད་སྦྱོང་བར་བྱེད་པའི་ཁྲིད་ལ་བཞི་སྟེ༔ སྐྱབས་འགྲོ་སེམས་བསྐྱེད་

ཁྲིད༔ སྡིག་པ་སྦྱོང་བར་བྱེད་པ་ཡི་གེ་བརྒྱ་པའི་ཁྲིད༔ བྱིན་བརླབས་འཇུག་པར་བྱེད་པ་བླ་མའི་རྣལ་འབྱོར་ཀྱི་ཁྲིད༔ ཚོགས་གཉིས་རྫོགས་པར་བྱེད་པ་མཎྜལ་
ཆོས་སྤྱོད་ཀྱི་ཁྲིད་དང་བཞིའོ༔ གཉིས་པ་རང་རྒྱུད་འདུལ་བར་བྱེད་པའི་ཁྲིད་ལ་གསུམ་སྟེ༔ དལ་འབྱོར་རྙེད་པར་དཀའ་བ་ལ་བསམ་པ༔ འཁོར་བའི་སྡུག་
བསྔལ་བསམ་པ༔ འཆི་བ་མི་རྟག་པ་བསྒོམ་པ་དང་གསུམ་སྟེ༔ སྔོན་འགྲོ་ཡན་ལག་བདུན་ལྡན་ཉམས་སུ་བླངས་པར་བྱའོ༔ དེ་ལྟར་སྔོན་འགྲོ་རྣམས་ལ་
ཉམས་མ་སྐྱེས་ཀྱི་བར་དུ་བསྒོམ་ཞིང་གཏན་ལ་ཕེབ་པ་གཉིས་པ་དངོས་གཞིའི་རིམ་པ་ཉམས་སུ་བླང་བ་ལ་དྲུག་སྟེ༔ སྐྱེ་གནས་བར་ཐེ་བྱ་ཚང་དུ་འཇུག་པ་ལྟ་བུའི་གདམ་ངག༔ དེའི་
ཁྲིད་ཡིག་ཀུན་གཞི་རང་གྲོལ༔ རྨི་ལམ་ མུན་ཁང་དུ་སྒྲོན་མེ་བཏེག་པ་ལྟ་བུའི་གདམ་ངག༔ བར་དོའི་ཁྲིག་ཡིག་འཁྲུལ་པ་རང་གྲོལ༔ བསམ་ ད་ཕྲུག་མ་དང་འཕྲད་པ་ལྟ་བུའི་གདམས་
ངག༔ གཏན་བར་དོའི་ཁྲིག་ཡིག་རིག་པ་རང་གྲོལ་འཆི་ཁ་བར་དོའི་ཁྲིག་ཡིག་འཕོ་བ་དྲན་ རྒྱལ་པོའི་བཀའ་ཐིམ་བསྐུར་བ་ལྟ་བུའི་གདམས་ངག༔ པ་རང་གྲོལ༔ ཆོས་ཉིད་བར་དོའི་

༄༅། །ཁྲིད་ཡིག་མཐོང་བ་རང་ མ་བང་དུ་བུ་འཇུག་པ་ལྟ་བུའི་གདམས་ངག༔ གྲོལ༔ སྲིད་པ་ཡུང་བརྐང་ཆད་པ་ལ་ཝ་འཛུགས་པ་ལྟ་བུའི་གདམས་ངག༔ བར་དོའི་ཁྲིག་ཡིག་
སྲིད་པ་རང་གྲོལ་དང་དྲུག་གོ༔ དེ་ལས་དང་པོ་སྐྱེ་གནས་བར་ ཕྱི་ནང་གི་སྒྲོ་འདོགས་བཅད་པ་ཐེ་བྱ་ཚང་དུ་འཇུག་པ་ལྟ་བུའི་གདམས་ངག༔ དོ་ཉམས་སུ་ལེན་པ་ལ༔ ཀུན་གཞིའི་གནས་
ལུགས་གཏན་ལ་དབབ་པ་ལ་གསུམ་གྱི་༔ དང་པོ་ལུས་རྣལ་དུ་དབབ་པ་ལ༔ ལུས་གནད་ལེགས་པར་བཅའ་མ་ཤེས་ན༔ བསྒོམ་མཚན་ཉིད་པ་རྒུད་ལ་མི་སྐྱེ༔
སྐྱེས་ཀྱང་གེགས་སུ་འགྲོ་བས་ལུས་གནད་གལ་ཆེ་སྟེ༔ ལུས་དྲང་བས་ཆུ་དྲང་༔ རྩ་དྲང་བས་རླུང་དྲང་༔ རླུང་དྲང་པོར་གནས་པས་རིག་པ་རྣལ་དུ་ཕབས་ནས༔ 
བསྒོམ་རང་བབས་སུ་འབྱུང་བས༔ ལུས་རྣལ་དུ་ཕབ་པ་ལ་ཡང་༔ ལས་དང་པོ་པས་ལུས་ཀྱི་བྱ་བ་ཕྱི་སོ་ནམ་ལ་སོགས་པ་འཁོར་བའི་བྱ་བ་ཐམས་ཅད་ལིངས་ཀྱིས་
བཏང་༔ ནང་ཕྱག་དང་སྐོར་བ་ལ་སོགས་པའི་ཆོས་སྤྱོད་རྣམས་ཀྱང་བཏང་༔ གསང་བ་ལུས་ཀྱི་འགུལ་བསྐྱོད་ཙམ་ཡང་མི་བྱ་བར་ལུས་གནད་ཀྱི་ཐོག་ཏུ་ཙ་ཙན་ནེམ་

ཡེངས་པར་བསྒོམ་མོ༔ དེས་ལུས་རྣལ་དུ་ཕེབས་ནས་བསྒོམ་སྐྱེ་བའི་ཡོན་ཏན་ཡོད་དོ༔ ༈ དེ་ཡང་ལུས་ཀྱི་འཁྲུལ་འཁོར་དངོས་ནི༔ ལུས་རྣམ་སྣང་གི་
ཆོས་བདུན་དུ་བྱ་སྟེ༔ རྐང་པ་རྡོ་རྗེའི་སྐྱིལ་ཀྲུང་བཅའ༔ ལག་པ་མཉམ་བཞག་གི་ཕྱག་རྒྱ་ལྟེ་འོག་ཏུ་བཅའ༔ སྒལ་ཚིགས་མདའ་ལྟར་དུ་བསྲངས༔ གསུམ་
པ་སྒལ་ཚིགས་ལ་སྦྱར༔ མགྲིན་པ་བག་ཙམ་དགུག༔ ལྕེ་ཡ་རྐན་ལ་སྦྱར༔ མིག་སྣ་རྩེའི་ཐད་ཀྱི་བར་སྣང་ལ་བསྒོམ་རྒྱུ་ཅི་ཡང་མེད་པར་ཧྲིག་གེ་བལྟ་བ་དང་
བདུན་པོ་འདི༔ སྐྱོན་མེད་པར་ལོགས་པར་བཅའ༔ འཁྲུལ་འཁོར་རྣམས་རྣལ་མར་བཅའ་ཤེས་ན་བསྒོམ་རང་བབས་སུ་འོང་ངོ༔ ༈ གཉིས་པ་ངག་
རྣལ་དུ་དབབ་པ་ལ་ཡང་གསུམ་གྱི༔ ཕྱི་ཁ་སྨྲ་དང་འཁྲུལ་གཏམ་གྱི་བྲེ་མོའི་གཏམ་ཐམས་ཅད་ཆམ་གྱིས་བཞག་ལ་སྨྲ་བ་བཅད༔ ནད་འདོན་པ་དང་ཆོས་སྤྱོད་ཀྱི་བྱ་
བ་བཏང་ལ་སྨྲ་བ་བཅད༔ གསང་བ་བཟླས་བརྗོད་དང་༔ སྔགས་ཀྱི་བྱ་བ་ཡང་བཏང་༔ ངག་པི་ཝཾ་གི་རྒྱུན་ཐག་བཅད་པ་ལྟར་བཅོམ་བསྐྱུངས་ལ་རྣལ་དུ་ཕབ༔ 

༄༅། །གསུམ་པ་ཡིད་རྣལ་དུ་དབབ་པ་ལ་ཡང་གསུམ་གྱི་དང་པོ༔ ལུས་ངག་གོ་བ་ལྟར་བཅད་པའི་ངང་ནས༔ ཡིད་ཀྱིས་ཐ་མལ་གྱི་
འཁྲུལ་སྣང་སྔ་ཕྱི་དུས་གསུམ་གྱི་རྟོག་པ་གང་ཡང་ཡིད་ལ་མི་བྱེད་པར་ལྷན་ནེ་བཞག༔ ནང་ལྷ་བསྒོམ་པ་ལ་སོགས་པ་བཟང་རྟོག་གི་རྟོག་པ་གང་ཡང་ཡིད་ལ་མི་བྱེད་པར་
ཕྱམ་མེ་བཞག༔ གསང་བ་སེམས་འཛིན་ལྟ་བསྒོམ་ཡིད་ལ་བྱེད་པའི་རྟོག་པ་ཐམས་ཅད་ཅི་ཡང་ཡིད་ལ་མི་བྱེད་པར་སེམས་ཁོ་རང་རང་ལུགས་སུ་མདུན་གྱི་ནམ་མཁའ་
ལ་ཧྲིག་གེ༔ གསལ་ཡེ་རེ༔ ལྷན་ནེ་ཅི་བཞིན་ཉིད་ཀྱི་ངང་ལ་བཞག་སྟེ་རྣལ་དུ་བབ་པར་བྱའོ༔ དེ་ལ་ཞག་གསུམ་བྱའོ༔ དེ་ནས་སེམས་རྣལ་དུ་ཕབ་པ་ནི༔ 
འོ་སྐོལ་གྱི་སེམས་ཞེས་བྱ་བ་རིག་རིག་ཏུར་ཏུར་མི་དྲན་དགུ་དྲན་འདིས༔ འཁོར་འདས་ཀུན་གྱི་གཞི་བྱེད་པས༔ ཀུན་གཞི་ཞེས་མིང་དུ་བཏགས་སོ༔ དེ་ཡང་
བདེ་སྡུག་ཐམས་ཅད་ཀྱི་རྩ་བ་རང་གི་སེམས་འདི་ཡིན་ཏེ༔ ཐོག་མལ་འདི་གཏན་ལ་དབབ་པ་གལ་ཆེ་ཞིང་༔ ལས་དང་པོ་པའི་སེམས་འདི་ནི་རྟ་དམུ་རྒོད་དང་

འདྲ་སྟེ༔ དཔེར་ན་རྟ་དམུ་རྒོད་འཛིན་པ་ལ་ཡང་༔ ཁོའོ་ཐོག་ཏུ་དྲག་པོར་རྒྱུག་ན་འགྲོགས་ནས་མི་ཟིན་པས༔ ཐབས་སྣ་ཚོགས་ཀྱིས་བྲེད་ཅིང་དལ་གྱི་བཟུང་
ན་ཟིན་ཁོལ་དུ་ཐུབ་པ་ལྟར༔  སེམས་དམུ་རྒོད་འདི་ཡང་དྲག་ཏུ་འཛིན་ན་རྟོག་པ་ཇེ་མང་དུ་འཕྲོ་ཞིང་༔ སྙིང་རླུང་ལ་སོགས་པ་མི་འདོད་པ་དུ་མ་སྐྱེད་པའི་གེགས་
སུ་འགྲོ་བས༔ ཐབས་སྣ་ཚོགས་ཀྱི་དམིགས་པས་དལ་གྱིས་རྣལ་དུ་ཕབ་པས༔ ཞི་གནས་མཚན་ཉིད་པ་རྒྱུད་ལ་སྐྱེས༔ ༈ དེ་ལ་མཚན་མ་དང་བཅས་
པའི་ཞི་གནས་ཀྱི་ཁྲིད་ནི༔ ཐོག་མར་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སེམས་རྒྱས་ཐོབ་པར་བྱ༔ དེའི་དོན་དུ་ཚེ་འདི་ཉིད་
ལ༔ སྟན་ཐོག་འདི་ཉིད་དུ་བླ་ན་མེད་པའི་གོ་འཕང་རིན་པོ་ཆེ་ཐོབ་པར་བྱས་ལ༔ གང་ལ་གང་འདུལ་གྱིས་འགྲོ་བའི་དོན་རྫོགས་པར་བྱ་བའི་ཕྱིར༔ ཐེག་པ་
ཆེན་པོའི་ཆོས་བསྒོམ་སྙམ་དུ་སེམས་བསྐྱེད་ལ༔ བླ་མའི་རྣལ་འབྱོར་དང་ལྡན་པས་སྒོ་གསུམ་རྣལ་དུ་ཕབ༔ ལུས་རྣམ་སྣང་གི་ཆོས་བདུན་བཅའ་བ་རྣམས་

༄༅། །རྣམས་དམིགས་པ་ཀུན་ལ་གཞིར་གཞག་ཏུ་ཤེས་པར་བྱའོ༔ དེའི་ངང་ནས་མདུན་དུ་ཤིང་བུ་རྡིལ་བུ་ལ་སོགས་པའི་དངོས་པོ་ཕྲ་མོ་གཅིག་
བཞག་ལ༔ མིག་མི་བཙུམས་པར༔ དེ་ལ་ཅེར་རེ་བལྟ་བ་དང་ལྷན་ཅིག་ཏུ་སེམས་ཀྱང་གཞན་གང་དུ་ཡང་མ་ཡེངས་པར་དེའི་ཐོག་ཏུ༔ ཧྲིག་གེ༔ གསལ་ལེ༔ 
ལྷན་ནེ་བཞག༔ དེ་ལ་མདུང་ཚུགས་ཙིར་ཟིན་ཏུ་ཡང་མི་བྱ༔ ཐ་མལ་དུ་ཡེངས་སུ་མི་འཇུག་པར་རིག་པ་མ་ཡེངས་པའི་རྟེན་ཙམ་དུ་ཡེ་རེ་བཞག་གོ༔ ལྷན་
ནེ་གནམ་བདོ་ལ་ལྷོད་ཀྱིས་ཀློང་ལ་ཅུང་ཟད་ངལ་བསོ༔ དེའི་རིང་ལ་རྟོག་པ་འབྱམས་སུ་མི་གཞུག་པར༔ ཡང་རྟེན་དེ་ལ་ཅེ་རེ་ཡེངས་མེད་དུ་སེམས་རང་བབས་
སུ་བཞག༔ སྙིང་རྗེ་ལམ་ཁྱེར་ལས༔ གསལ་བ་དོར་འཕྲོ་བཅད་ཡུན་ཐུང་གྲངས་མང་བསྒོམ༔ ཞེས་གསུངས་པས༔ ཡུན་ཐུང་བས་བྱིང་རྒོད་ཀྱི་གེགས་
མི་འཇུག་ལ༔ གྲངས་མང་བས་སྐྱོན་མེད་ཀྱི་བསྒོམ་སྐྱེ་བའི་ཕྱིར༔ དེ་ལྟར་བསླབ་པར་བྱའོ༔ ཐུན་འཇོག་པའི་ཚེ༔ ཧར་ལངས་སུ་མི་བྱ་བར༔ 

བག་ཡོད་དང་ལྡན་པས་དེའི་ངང་མ་ཤོར་བར་དལ་བུས་སྤྱོད་ལམ་དང་བསྲེ་ཞིང་ལམ་དུ་ཁྱེར་རོ༔ སྤྱོད་ལམ་ཐམས་ཅད་མགོ་ཆག་གི་ནད་པ་འགྲམ་དུ་དོགས་པ་ལྟར༔ 
བསྒོམ་གྱི་ངང་འཚོ་ཞིང་བག་ཡོད་དང་ལྡན་པར་བྱའོ༔ དེ་ལ་ཞག་གསུམ་མོ༔ དེ་ནས་ཡང་ལུས་གནད་ལ་སོགས་སྔར་ལྟར་ལས༔ དམིགས་པ་ནི༔ 
རང་གི་སྨིན་འཚམས་ཀྱི་མཛོད་སྤུར་ཐིག་ལེ་དཀར་ལ་འཚར་བ༔ གསལ་ལ་དངས་བ༔  ཆེ་ཆུང་སྲན་མ་དཀར་པོ་ཙམ༔ སྣང་ལ་རང་བཞིན་མེད་པ་གཅིག 
དཀར་ཡེ་རེ་བ་ལ་སེམས་མ་ཡེངས་པར་གཏད༔ གསལ་བོད་ལ་ལྷོད་ཀྱིས་ཀློད་ལ༔ སེམས་རང་བབས་སུ་བཞག༔ རྟོག་པས་བར་མཆོད་པར་བྱ༔ 
ཡང་དེ་ག་ལྟར་བསྒོམ༔ ཐུན་ཆུང་ལ་གྲངས་མང་བ་གོང་ལྟར་རོ༔ དེའང་ཞག་གསུམ་མ་མཉམས་དང་བསྟུན་ལ་བསྒོམ་དུ་བཅུག་ལ༔ སྐབས་སུ་ཉམས་
ཅི་བྱུང་ཉུང་བར་བྱའོ༔ ༈ དེ་ནས་ཡང་གག་ན་སྤང་ལྟར་བས༔ རང་གི་ལུས་ཕྲུ་མ་ཕྲུས་བཏང་བ་ལྟར༔ ནང་སྟོང་སང་ངེ་བའི་སྙིང་ཁའི་ཐད་ཀར་རླུང་

༄༅། །སེམས་འདྲེས་པའི་ངོ་བོ༔ འོད་གྱི་ཐིག་ལེ་དམར་པོ་མར་མ་འབྲིང་པོ་ཙམ་ཅིག་འཚེར་བ༔ ཁ་དོག་སྔོ་ལ་གསལ་བ༔ རེག་བྱ་ཚབ༔ 
ཕར་རྒལ་པ་མ་རེག་པ༔ ཚུར་བྲབ་ལ་མ་རེག་པར༔ སྙིང་ཁའི་ཚོད་དུ་གསལ་ཡེ་རེ་བསྒོམ༔ དེ་ལ་ཤེས་པ་ཡུད་དེ་གཏད༔ གསལ་བདོ་ལ་འཕྲོད་བཅད༔ 
ཡེངས་ན་དམིགས་པ་གསལ་གདབ༔ ཤེས་པ་ཟ་ཟིང་གྱུར་ནས་དམིགས་པ་མ་ཟིན་ན་རླུང་ཁམས་སྐྱེས་པ་ཡིན་པས༔ ཟས་བཅུད་ཆེན་བཏང༔ དམིགས་
བ་ཅུང་ཟད་ཀློད་ལ་ངལ་བསོ༔ དོའི་རིང་ལ་ཐ་མལ་དུ་མ་ཡེངས་བར་དྲན་པ་དང་༔ བག་ཡོད་ཡུད་དེ་བསྟེན༔ ཕར་ཆེར་ཀློད་པ་གཙོ་བས༔ རང་བབས་
སུ་ཀློད་ལ་མ་ཡེངས་ཙམ་དུ་རྟོགས་པར་བྱའོ༔ ཡང་སྐྱོ་བའམ༔ འཚེར་བ་བྱུང་ན༔ ཤེས་པ་འཁྱོག་པ་བྱ་བ་ཡིན་པས༔ འཁོར་བའི་ཉེས་དམིགས་
དལ་འབྱོར་རྙེད་དཀའ༔ མི་རྟག་བསྒོམ་པ༔ བླ་མའི་མོས་གུས་རྣམས་བྱ༔ ད་ལན་དལ་འབྱོར་ཐོབ༔ བསྟན་པ་རིན་པོ་ཆེ་དང་མཇལ༔ ཟབ་ལམ་འདི་

ལྟ་བུ་དང་འཕྲད་པ་རེ་དགའ༔ ད་ལེན་མ་འབད་ན༔ རྡོག་སྣ་འདྲེད་ནས་ཕྱིན་ཆད་གསོར་མི་རུང་བར་འགྱུར་ཏ་རེ༔ སྙམས་དུ་བྲོད་པ་བརྩོན་འགྲུས་དགའ་བ་
བསྒོམ་མོ༔ དེ་རྣམས་ཀྱིས་ཞི་གནས་རྒྱུད་ལ་སྐྱེས་པ་ཡོང་༔ དེ་ལམ་མ་བྱུང་ན༔ ༈ ཡང་མདུན་གྱི་ནམ་མཁའ༔ རྡོ་རྗེ་སེམས་དཔའི་སྐུ་མཐོ་གང་
པ་ཙམ་གཅིག༔ སྣང་ལ་རང་བཞིན་མེད་པ༔ ཤེལ་ཕྱིས་པ་ལྟ་བུ་དཀར་ལགས་ལབ༔ འོད་ཀྱི་རང་བཞིན་ཅན་གཅིག་གསལ་པོར་བསྒོམ༔ དེའི་ཐུགས་
ཀར་རིག་པ་གཏད་ལ་གསལ་ཡེ་རེ་བསྒོམས༔ ཡུན་ཐུང་ལ་གྲངས་མང་བ་གོང་ལྟར་བྱ༔ འདི་ལ་ནི༔ སངས་རྒྱས་དགོངས་པ་འདུས་པའི་མདོ་ལས༔ རྡོ་རྗེ་སེམས་
དཔའ་དྲན་པ་ཙམ་ལའང་༔ ཕན་ཡོན་བརྗོད་ལས་འདས་པ་གསུངས་སོ༔ ༈ ཡང་མདུན་གྱི་ནམ་མཁར༔ བཅོམ་ལྡན་འདས་ཤཱཀྱ་ཐུབ་པའི་སྐུ་གསེར་འོད་
དུ་ལམ་མེ་བ་ལ་རིག་པ་གཏད༔ འདིར་ཡང་དམིགས་པའི་ཕན་ཡོན་དཔག་ཏུ་མེད་པ་ཏིང་འཛིན་རྒྱལ་པོའི་མདོ་ནས་གསུངས་སོ༔ ༈ ཡང་མདུན་གྱི་ནམ་མཁར༔ 

༄༅། །འཕགས་པ་སྤྱན་རས་གཟིགས་དབང་ཕྱུག་ལ་མ་ཡེངས་གསལ་བའི་ཐུགས་ཀར་ཧྲཱི༔ དཀར་པོ་ཚིག་དྲག་ཅན་ལ་སེམས་མ་ཡེངས་ཙམ་དུ་ལྷན་ནེ་
གཏད༔ འདི་ལ་ཡང་མདོ་ཟ་མ་ཏོག་ནས་ཕན་ཡོན་དཔག་ཏུ་མེད་པ་གསུངས༔ དམིགས་པ་དེ་རྣམས་ཀྱིས་རྟོག་པ་ཉུང་ཕྱམ་གྱིས་འགྲོ༔ དེ་ཡང་དང་པོར་རྟོག་པ་མང་
ཉུང་ཕྱམ་གྱིས་འགྲོ༔ དེ་ཡང་དང་པོར་རྟོག་པ་མང་དུ་འགྲོ་ཞིང་ཇེ་རྒོད་ལ་འགྲོ་བ་འོང་སྟེ༔ དེ་ནི་བསྒོམ་ཅུང་ཟད་སྐྱེ་བའི་རྟགས་ཡིན༔ འདིའི་དུས་སུ་སྒོམ་གྱིས་སྣ་
སུན་ཁྱེར་ནས་སྒྱིད་ལུག་པའམ༔ ང་ལ་བསྒོམ་མི་འོང་བར་འདུག༔ སྒོམ་གྱིན་རྟོག་པ་ཇེ་རགས་སུ་སོང་སྙམ་ནས༔ འཕྲོ་བསྐྱུར་ཉེན་ཡོད་པས༔ སྣ་མ་ 
སུན་བར་དལ་བུས་ཁྲིད་ལ་སྐྱོང་འཇུག་གོ༔ རྟོགས་པ་མང་དུ་སོང་བ་དེ་བསྒོམ་གྱི་སྣ་ཟིན་པ་ཡིན་ནོ༔ སྔ་གོང་རྣམ་རྟོག་འཁོར་མོར་རྒྱ་ཡན་དུ་སོང་ཡང་༔ དྲན་པའི་
བྱར་མེད་པས༔ རང་ཁར་ཤོར་བ་ཡིན་ནོ༔ ད་མང་དུ་སོང་བ་དེ་དྲན་པའི་བྱ་རབས་མཐོང་ནས་ངོས་ཟིན་ཏེ༔ བསྒོམ་སྐྱེ་འདོད་པའི་རྟགས་ཡིན་པས༔ དལ་བུས་

རྟོག་པ་ངོས་ཟིན་པར་བྱས་ལ་བཀག་ཀྱང་མི་བཀག༔ རྗེས་སུ་མི་འབྲང་བར་དམིགས་པ་གཏད་པས༔ རྟོག་པ་ཇེ་ཕྲ་ཇེ་ཉུང་དུ་འགྲོ་བ་ཡིན་ནོ༔ དེ་ཡང་དམིགས་
པ་གོང་ལྟར་བསྒོམས་ཀྱང་རྟོག་པ་ངན་ལང་ཅན་ཐོལ་ཐོལ་འཕྲོ་ན༔ རྣམ་རྟོག་ཁོ་རང་དམིགས་པའི་རྟེན་བྱ་སྟེ༔ འདོད་ཆགས༔ ཞེ་སྡང་༔ བག་ཆགས་ངན་གོམས་
གང་ཤར་བ་དེ་ངོས་ཟིན་ལ༔ དེ་ཀའི་ཐོག་ཏུ་སེམས་ལྷོད་དེ་ཀློད་ལ་བཞག༔ རེས་རྟོག་པ་གཅིག་སྐྱེས༔ ངོས་ཙིར་གྱིས་བཟུང་ལ་རང་གྲོལ་དུ་ཁྲོལ་བཏང་༔ གཉིས་
སྐྱེས་ངོས་བཟུང་༔ གང་ཤར་གྱི་རྗེས་སུ་མི་འབྲང་བར་ཤར་གྲོལ་དུ་བཏང་༔ རེས་མི་དམིགས་པ་ལ་གཏད༔ རེས་རྟོག་པ་ཤར་གྲོལ་དུ་བཏང་༔ རྗེས་སུ་མ་
བཅོས་པའི་ངང་ལ་ལྷོད་དེ་ཀློད༔ དེ་རྗེས་རེས་མོས་སུ་བྱས་པས་རྣམ་རྟོག་ལུ་གུ་རྒྱུད་དུ་མ་འདྲེས་པར༔ རྟོག་པ་དུམ་བུར་སོང་བས༔ ངན་རྟོག་རེ་ཉུང་དུ་གནས་པ་བཟང་
པོ་སྐྱེའོ༔ དེ་ལ་ཞག་གསུམ་སོགས་ཉམས་དང་བསྟུན་ལ་བསྒོམ་མོ༔ དེ་རྣམས་ལས་ཞི་གནས་མཚན་ཉིད་པ་སྐྱེས་ནས༔ རིག་པ་རྩད་ནས་བཅད་ལ་བསླབ༔ 

༄༅། །པོ༔ དེ་ཡང་ཕར་ཆེར་བག་ཆགས་ངན་གོམས་འདི་འདུལ་དཀའ་བས༔ ཐབས་དུ་མ་ནས་རྣམ་དུ་ཕབ་པ་གལ་ཆེའོ༔ ༈ དེ་ནས་
ཡང་རླུང་ལ་བརླབ་པ་ནི༔ ལུས་རྣམ་སྣང་ཆོས་བདུན་གྱི་ངང་ནས༔ སྒལ་ཚིགས་དྲང་པོར་བསྲངས༔ ལག་པས་ནོན་དུ་བཅའ་སྟེ༔ རླུང་སྣ་བུག་གཡས་
ནས་གཅིག༔ གཡོན་ནས་གཅིག༔ དབུས་ནས་གཅིག་དང་གསུམ་སངས་ཀྱིས་འཐུད་པ་དང་མཉམ་དུ་སྡིག་སྒྲིབ་ཐམས་ཅད་སངས་སངས་སྡིག་པ་རྭ་ཅན་གྱིས་རྣམ་
པར་སྣ་སྒོར་ཐོན་ནས༔ མདུན་གྱི་ནམ་མཁར་ཡེ་ཤེས་ཀྱི་མེས་ཐུལ་ཐུལ་ཚིག་པར་བསམ་པ་ནི༔ རླུང་གི་དུག་དབྱུང་བའོ༔ དེ་ནས་ཚུར་རྔུབས་པ་དང་མཉམ་དུ༔ 
མཆིལ་མ་གཅིག་མིད་པས་ལྟོ་འོག་ཏུ་སྡིག་བསྐྱལ་ལ་དམིགས་པ་ཅི་ལ་ཡང་མི་བསམ་པར་ལྷན་ནེ་བཞག༔ མི་ཐུབ་པ་དང་སངས་སངས་འབུད༔ དེ་ལ་ཞག་
གཅིག་གོ༔ ༈ དེ་ནས་ཡང་འབྲུ་གསུམ་སྐྱེ་མེད་རྡོ་རྗེའི་བཟླས་པ་ལ་བསླབ་པ་ནི༔ རླུང་རོ་དབྱུང་བ་དང་༔ ལུས་གནད་གོང་ལྟར་ལས༔ རླུང་རྔུབ་པའི་

ཚེ༔ དུས་གསུམ་གྱི་སངས་རྒྱས་ཐམས་ཅད་ཀྱི་སྐུའི་བྱིན་རླབས་ཡི་གེ་ཨོཾ་དཀར་པོའི་རྣམ་པར་ཚུར་བསྡུས་སྟེང་རླུང་མནན༔ འོག་རླུང་འཐེན་ཏེ༔ ལྟེ་འོག་ཏུ་
བསྐྱིལ་བ་དེ་ཡང་སྟེང་འོག་རླུང་ཁ་སྦྱོར་གྱི་བར་དུ༔ དུས་གསུམ་གྱི་སངས་རྒྱས་ཐམས་ཅད་ཀྱི་གསུང་གི་ངོ་བོ་ཡི་གེ་ཨཱ༔དམར་པོའི་རང་བཞིན་སྣང་ལ་རང་བཞིན་མེད་ལ༔ 
གསལ་སྟོང་ཡེ་རེ་བ་ལ་རིག་པ་ཅི་གནས་ཀྱི་བར་དུ་བཞག༔ མི་ཐུབ་པ་དང་རླུང་གཏོང་པའི་ཚེ༔ དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་ཡི་གེ་ཧཱུྃ༔ 
སྔོན་པོའི་རྣམ་པར་འཕྲོས་པས༔ དེ་དག་ཀྱང་འགྲོ་བའི་དོན་དུ་སྤྲུལ་སྐུ་རྒྱུན་མི་ཆད་པར་འཕྲོ་བར་བསམས་ལ༔ དེ་ལྟར་རླུང་རྔུབ་པ་ཨོཾ༔ གནས་པ་ཨཱ༔ འབུད་
པ་ཧཱུྃ་གི་རང་བཞིན་ལ་རིག་པ་ཡེངས་མེད་དུ་སེམས་བཟུང་༔ འདི་ནི་དུས་ནམ་དུ་ཡང་བྱས་པས་སྐྱེ་མེད་རྡོ་རྗེའི་བཟླས་པ་ཞེས་བྱ་སྟེ༔ ཞག་རེ་ལ་རླུང་ཉི་ཁྲི་ཚིག་སྟོང་
དྲུག་བརྒྱའི་རླུང་རྒྱུ་བ་དེ་སྙེད་ཀྱི་འབྲུ་གསུམ་སྐྱེ་མེད་རྡོ་རྗེའི་བཟླས་པ་ཐེམ་པས༔ ཡོན་ཏན་བརྗོད་ལས་འདས་པས་རྒྱུན་ཁྱེར་དུ་ཉམས་སུ་བླང་ངོ་༔ འདི་ལ་ཞག་

༄༅། །གསུམ་ཙམ་བྱ༔ དེ་ནས་རྒྱུན་དུ་འཁྱེར་རོ༔ དེ་ཡན་ཆད་མཚན་མ་དང་བཅས་པའི་ཞི་གནས་སྒྲུབ་པ་སོང་ནས༔ ༈ དེ་ནས་
མཚན་མ་མེད་པའི་ཞི་གནས་ལ་བསླབ་པ་ནི༔ ལུས་གནད་སྔར་ལྟར་ལས༔ མིག་གིས་ནམ་མཁའ་ལ་ཅེ་རེ་བལྟས་པའི་ངང་ནས་དམིགས་པ་ཅི་ཡང་མི་སྒོམ་
པར༔ ཤེས་པ་མདུན་གྱི་ནམ་མཁའ་ལ་ཡེངས་པ་མེད་པར་ཧྲིག་གེ་བསྒྲིམ༔ གནས་བདོ་བ་དང་ཡང་ངལ་བསོ༔ སྐབས་སུ་སྒྲིམ་མཁན་གྱི་ཤེས་པ་དེ་
ཅི་འདྲ་བ་ཞིག་འདུག་གང་ཡིན་རྩད་བཅད༔ ཡང་ཧྲིག་གེ་བསྒྲིམ༔ རྩད་བཅད་དེ༔ རེས་མོས་སུ་བྱའོ༔ དེས་བྱིང་རྨུག་གི་སྐྱོན་ཡོད་ན་ཡང་སེལ་ལོ༔ 
སྤྱོད་ལམ་ཐམས་ཅད་དུ་དྲན་པ་ཡེངས་མེད་དུ་བསྟེན་ནོ༔ དེ་ལ་ཞག་གཅིག་གོ༔ ༈ དེ་ནས་ཡང་ལུས་གནད་སྔར་ལྟར་ལས༔ ལྟ་སྟངས་ཐུར་དུ་ཕབ་
སྟེ༔ སེམས་ལྷོད་ཀྱིས་ཀློད་ལ།༔ འདི་བསྒོམ་བྱ་བའི་དམིགས་པ་ཅི་ཡང་མེད་པར་ཀློད་དེ་རང་བབས་སུ་ལུས་སེམས་གཉིས་ཀ་ཁོང་ཀློང་ལ༔ བསྒོམ་རྒྱུ་

ཅི་ཡང་མེད་ལ༔ མ་ཡེངས་ཙམ་དུ་རང་བབས་རང་དྭངས༔ གཤིས་ལུགས༔ ཅི་བཞིན་ཉིད་ཀྱི་ངང་ལ་བཅོས་པ་སླད་དང་བྲལ་བར་བཞག༔ ལྷན་ནེ་གནས་
པ་དང་༔ ཤིག་ཤིག་གི་བཤིག༔ ཡང་ལྷོད་ལ་བཞག་གོ༔ རེས་གོང་དུ་སྒྲིམ་མཁན༔ དེ་རེས་ཀློད་མཁན་དེ་སུ་ཡིན་པར་འདུག་བལྟ༔ སེམས་ཡིན་
པར་འདུག་ན་སེམས་ཀློད་མཁན་སྒྲིམ་མཁན་དེ་ཅི་འདྲ་འདུག་རང་ལ་ཅེ་རེ་བལྟ༔ ཡང་ཀློད་པར་བྱའོ༔ དེ་ནས་གནས་པ་བཟང་པོ་སྐྱེ༔ རིག་པ་ངོ་འཕྲོད་པ་ཡང་འབྱུང་
སྲིད་དོ༔ དེ་ལ་ཡ་བཞག་གཅིག་གོ༔ ༈ དེ་ནས་ཡང་སྔར་ལྟར་ལས༔ རེས་ཤེས་པ་ཀྲིམ་གྱིས་བསྒྲིབ་ལ་ཡེངས་མེད་དུ་ཕྲི་ལི་ལི་བསྒྲིམ༔ ཡང་
ལྷོད་ཀྱིས་ཀློད་ལ་གུས་ཡངས་སུ་ཕྱལ་ལ་བཞག༔ ཡང་བསྒྲིམ་ཡང་ཀློད༔ དེ་ལྟར་སྒྲིམ་ལྷོད་སྤེལ་ཞིང་བསྒོམ༔ རེས་ལྟ་སྟངས་ནམ་མཁའི་དབྱིངས་སུ་
གྱེན་དུ་ཅེ་རེ་བལྟ༔ རིག་པ་ཡང་བསྒོམ་རྒྱུ་མེད་ཀྱང་འདུན་པ་དེ་ཧྲིག་གེ་ལ་གཏད༔ ཡང་ལྷོད༔ རེས་གཡས་སུ་ལྟ་སྟངས་ཧྲིག་གེ་དབྱིངས་རིག་མ་ཡེངས་བར་

༄༅། །གཏད༔ རེས་གཡོན་དུ་གཏད༔ རེས་ཐུར་དུ་གཏད་པ་རྣམས་རེས་མེས་སུ་ཐུན་རེ་རེ་འཁོར་བར་བསྒྱུར༔ སྐབས་སུ་འདུན་པ་
གཏད་མཁན་གྱི་རིག་པ་དེ་ཅི་འདྲ་བ་ཞིག་འདུག༔ རིག་པ་ཁོ་རང་གིས་ཁོ་རང་ལ་ཅེ་རེ་བལྟ༔ རེས་སེམས་སྙིང་གི་དཀྱིལ་དུ་ཕབ་ལ་ཕྱམ་མེ༔བཞག༔ རེས་ནམ་མཁའ་
གར་ཁྱབ་ཏུ་ཕྱམ་མེ་བཞག༔ རེས་ནམ་མཁས་གར་ཁྱབ་ཏུ་ཕྱལ་གྱིས་བཏང་ལ་བཞག༔ དེ་ལྟར་རེས་མོས་སུ་སྣ་ཚོགས་ཀྱི་ལྟ་སྟངས་བསྒྱུར་བས༔ སེམས་རྣལ་
དུ་ཕེབས་པའི་རྟགས་སུ༔ རེག་པ་གར་བཞག་ཕྱམ་མེ༔ ལྷན་ནེ༔ ཧྲིག་གེ་གནས་པ་བྱུང་ན་ཞི་གནས་སྐྱེས་པ་ཡིན༔ དེ་ཡང་དྲན་པ་མེད་པར་ཐོམ་པོར་
སོང་ན་བྱིང་བའམ༔ འཐིབ་པའི་སྐྱོན་ཡིན་པས་རིག་པ་གཡེར་བཏོན༔ གཟེངས་བསྟོད༔ ལྟ་སྟངས་བསྒྱུར༔ ཡེངས་ཤིང་རྒོད་ན་ལྟ་སྟངས་ཐུར་ལ་ཕབ༔ 
ཀློད་པ་གལ་ཆེའོ༔ བསྒོམ་འདི་ཡིན༔ རྟོག་པ་འདི་ཡིན་མེད་པའི་ཏིང་ངེ་བ་བྱུང་ན༔ ལྡིང་བའི་སྐྱོན་ཡིན་པས༔ སྒྲིམ་ཀློད་རེས་མོས་སུ་བསྒོམ་མཁན་

ངོས་ཟིན་ངོ༔ གཞན་ཡང་ཞི་གནས་ཀྱི་སྐྱོན་ངོས་བཟུང་ཞིང་ཐད་ཀའི་སྐྱོན་བསལ་བར་བྱའོ༔ ཞི་གནས་སྐྱོན་མེད་ནི༔ མར་མེ་རླུང་གིས་མ་བསྐྱོད་པ་ལྟ་བུ་སྟེ༔ 
རིག་པ་གར་བཞག་བཞག་ཏུ་གཡོ་བ་མེད་པར་བརྟན་པ༔ བྱིང་རྨུགས་གསལ་འཐིབ་གསུམ་གྱིས་མ་གོས་པས་རིག་པ་གསལ་ཡེ་རེ་གསལ་བ༔ རིག་པ་གར་གཏད་
དུ་ཧྲིག་གེ་བ་དེ་རྩེ་མོ་རྣོ་བ༔ གློ་བུར་གྱི་རྟོག་པས་མ་བསྐྱོད་པ་སྟེ་དྲང་བའོ༔ དེ་ལྟ་བུ་ནི་བསྒོམ་སྐྱོན་མེད་རྒྱུད་ལ་སྐྱོན་པ་ཡིན་ཏེ༔ དེ་མ་བྱུང་གི་བར་དུ་སེམས་རྣལ་
དུ་བབ་པ་གལ་ཆེའོ༔ ཞི་གནས་མཚན་ཉིད་པ་རྒྱུད་ལ་མ་སྐྱེས་པར་རིག་པ་ངོ་སྤྲད་ཀྱང་༔ གོ་ཡུལ་ཙམ་དུ་ལུས་ནས་ཁ་ལྟ་ལ་ཤོར་ཏེ་དྲོད་པོར་འགྲོ་ཉེན་ཡོད་པས༔ བསྒོམ་
ཐམས་ཅད་ཀྱི་རྩ་བ་འདི་ལ་རག་ལུས་པ་ཡིན་པས༔ ངོ་སྤྲོད་མ་སྔར་བར་གནས་པའི་ཉམས་མྱོང་བཟང་པོ་མ་བྱུང་གི་བར་དུ་བསྒྲུབ་པར་བྱའོ༔ དེ་ཡན་ཆད་མཚན་བཅས་
དང་མཚན་མ་མེད་པའི་ཁྲིད་ཀྱིས་ཞི་གནས་སྒྲུབ་པའོ༔ ས་མ་ཡ༔ ༈ དེ་ལྟར་ཞི་གནས་མཚན་ཉིད་བརྒྱུད་ལ་མ་སྐྱེས་ཀྱི་བར་དུ་ཐབས་དུ་མས་སེམས་རྣལ་དུ་ཕབ་

༄༅། །ཅིང་༔ དཔེར་ན་ཆུའི་ནང་དུ་བྱད་དང་གཟའ་སྐར་བ་ལྟ་བར་འདོད་ན་ཡང་༔ རྦ་ཀློང་དང་༔ ཆུ་རླབས་དང་༔ དྲག་ཏུ་འབབ་པའི་སར་
མི་མཐོང་ཞིང་༔ ཆུ་རང་སར་དངས་ཤིང་གཡོ་མེད་དུ་འཁྱིལ་བའི་ནང་དུ་བལྟས་པས་གསལ་བར་མཐོང་བ་བཞིན་དུ་འདིར་ཡང་སེམས་ཡུལ་གྱི་རླུང་གི་རྟ་ལ་བསྐྱོད་ནས༔ རྟོག་
པ་འཚུབས་པའི་དུས་སུ་རིག་པ་ངོ་སྤྲོད་ཀྱང་ངོ་མི་འཕྲོད་དེ༔ སེམས་རང་དབང་མེད་པར་རྣམ་རྟོག་གིས་བསྐྱོད་ནས་རང་ངོ་མི་མཐོང་བའི་ཕྱིར་རོ༔ དེ་ཡང་ཁྲིད་ལུགས་ལ་ལའི་
ཕྱག་བཞེས་ལ༔ སྔོན་ལ་ལྟ་བ་ངོ་སྤྲད་ནས་ལྟ་ཐོག་ནས་སྒོམ་བཙལ་ནི་ནི་ངོ་འཕྲོད་དཀའ་བ་ཡིན་ནོ༔ འདིའི་ལུགས་ཀྱིས་སྔོན་ལ་སྒོམ་པ་གཏན་ལ་ཕབ་ནས་སྒོམ་ཐོག་
ནས༔ ལྟ་བ་ངོ་སྤྲོད་པས་ངོ་མི་འཕྲོད་མི་སྲིད་པའི་གནད་ཟབ་མོ་ཡོད་པས༔ སྔོན་ལ་སེམས་རྣལ་དུ་ཕབ་ནས༔ ཞི་གནས་མཚན་ཉིད་དང་ལྡན་པ་རྒྱུད་ལ་སྐྱེས་པ་དང་༔ 
རིག་པ་ངོ་བསྟན་པར་བྱ་སྟེ༔ དེ་ཡང་ལུས་གནད་ཆོས་བདུན་སྔར་ལྟར་བྱས་ལ༔ མིག་མདུན་གྱི་ནམ་མཁར་སྣ་རྩེའི་ཐད་ཀྱི་བར་སྣང་ལ༔ བཙམ་བཅུམས་དང་གྱ་གྱུ་

མེད་པར༔ ཅེ་རེ༔ ཧྲིག་གེ་བལྟ༔ ལྟ་སྟངས་ཀྱི་ཡོན་ཏན་ནི༔ འགྲོ་བ་ཐམས་ཅད་ཀྱི་སྙིང་གི་དཀྱིལ་དུ༔ རྩ་གཏི་ཤེལ་གྱི་སྦུ་གུ་ཅན་ཞེས་བྱ་བ་ཡེ་ཤེས་ཀྱི་
རྩ་གཅིག་ཡོང་དེ༔ དེ་ཐུར་དུ་བལྟས་ཤིང་ཁ་ཟླུམ་ན་ཡེ་ཤེས་འགྲིབ་ཅིང་གཏི་མུག་འཕེལ་བར་བྱེད་པས༔ དེས་ན་དུད་འགྲོའི་རྩ་དེ་ཐུར་ལ་བསྟན་ནས་ཟླུམ་པས་བླུན་ཞིང་
གཏི་མུག་པའོ༔ མི་ལ་རྩ་དེ་འཕྲེད་ལ་ཕྱོགས་ཤིང་ཅུང་ཟད་ཁ་ཕྱེས་པས་མི་ཤེས་རིག་བཀྲ་ཞིང་ཤེས་པ་གསལ་བ་ཡིན་ནོ༔ གྲུབ་པ་ཐོབ་པའི་སྐྱེས་བུ་དང་བྱང་ཆུབ་སེམས་
དཔའ་རྣམས་ལ་རྩ་དེ་ཁ་བྱེ་ནས་གྱེན་དུ་བསྟེན་ནས་ཡོད་པས༔ ཏིང་ངེ་འཛིན་བསམ་གྱིས་མི་ཁྱབ་པ་དང་༔ མཁྱེན་པའི་ཡེ་ཤེས་དང་༔ མངོན་པར་ཤེས་པ་
རྒྱ་ཆེན་པོ་འཆར་བ་ཡང་༔ ཡེ་ཤེས་ཀྱི་རྩ་དེ་ཁ་བྱེ་བའི་ཡོན་ཏན་ལས་བྱུང་བའོ༔ དེས་ན་མིག་བཙུམས་ཙ་ན་རྩ་དེ་ཁ་ཟླུམ་ནས་ཐུར་དུ་ཕྱོགས་པས་ཤེས་པ་ནག་
ཐུམ་གྱིས་གཏི་མུག་གིས་འཐིབ་པོ༔ ལྟ་སྟངས་ཧྲིག་གེ་བྱས་པས་རྩ་དེ་ཁ་གྱེན་ལ་ཁ་བྱེ་བས་རིག་པ་དངས་སྙིགས་ཕྱེད་ནས༔ གསལ་ལ་རྟོག་པ་མེད་པའི་

༄༅། །ཏིང་ངེ་འཛིན་དང་༔ དག་པའི་མཐོང་སྣང་དུ་མར་འཆར་བར་འགྱུར་བས་ལྟ་སྟངས་གལ་ཆེའོ༔ དེ་ཡང་རྩ་ཀ་ཏི་ཤེལ་གྱི་སྦུ་གུ་
ཅན་ཞེས་བྱ་བ༔ རྫོགས་པ་ཆེན་པོ་ཀློང་གསལ་ཉི་མའི་རྒྱུད་དང་༔ དགོངས་པ་རང་གྲོལ་རྣམས་ལས༔ གཞན་ཐམས་ཅད་དུ་སྦས་ནས་ཡེ་ཤེས་ཀྱི་རྩ་ཁྱད་པར་
ཅན་འདིས་བཤད་པ་མེད་དོ༔ འདི་ནི་དབུ་མ༔ རོ་མ༔ རྐྱང་མ༔ འཁོར་ལོ་ལྔའི་རྩ་གང་ཡང་མི་འདྲ་ཞིང་༔ གཏན་ནས་མི་གཅིག་གོ༔ དབྱིབས་
ནི་གཡེར་མ་ཁ་བྱེ་ལ་ཁད་པ་ལྟ་བུ༔ ནང་དུ་ཁྲག་དང་ཆུ་སེར་གང་ཡང་མེད་པ༔ དངས་ཤིང་གསལ་བ་ཞིག་ཡོད་དེ༔ འདི་ལ་ཁ་འབྱེད་པར་བྱེད་པའི་ཐབས་ཁྱད་པར་
ཅན༔ འོག་སྒོ་བདེ་བ་ཆེན་པོ་འདོད་ཆགས་རང་གྲོལ་གྱི་ཁྲིད་དུ་གབ་ནས་ཡོད་དོ༔ ཐེག་པ་འོག་མ་ཡ་གི་རྩ་འདིའི་མིང་ཙམ་ཡང་མེད་དོ༔ དེ་ལྟར་ལྟ་སྟངས་འཇིག་
གེ་བའི་ངང་ལ་རིག་པ་ནམ་མཁའི་དབྱིངས་སུ་བསྒོམ་རྒྱུ་ཅི་ཡང་མེད་པ་ལ་རིག་པ་ཡེངས་མེད་དུ་ཧྲིག་གེ༔ གསལ་ལེ༔ རྗེན་ནེ་ཅེ་རེ་བཞག༔ གནས་བོད་པའི་

དུས་སུ༔ གནས་མཁན་གྱི་ཤེས་པ་དེ་ཅི་འདྲ་གཅིག་འདུག་བལྟ༔ ཡང་ལྷོད་དེ་ཀློད་ལ་བསལ་ལོ༔ ཡང་ཧྲིག་གེ་བཞག་ལ༔ དེའི་དུས་ཀྱི་ཤེས་པ་དེ་ལ་ཅེ་རེ་
བལྟས་ལ༔ སེམས་ཀྱི་ངོ་བོ་དེ་ཅི་འདྲ་ཞིག་འདུག༔ རང་གིས་རང་ལ་ཅེ་རེ་ལྟོས༔ གསལ་ཧྲིག་གེ་བ་ཞིག་འདུག་གམ༔ ཅི་ཡང་མེད་པའི་སྟོང་པ་གཅིག་འདུག་
གམ༔ ངོས་བཟུང་རྒྱུ་གཅིག་འདུག་གམ༔ ཡས་ནས་ཡང་དུ་ལྟོས་ལ་ཉམས་མྱོང་གཅིག་ཁྱེར་ལ་ཤོག༔ ཅེས་ངོ་བོ་ལ་བལྟར་འཇུག་གོ༔ དེ་ལ་ཞག་གཅིག་
གོ༔ དེ་ནས་སེམས་བཙལ་དུ་འཇུག་པ་ནི༔ དེའང་འཁྲུར་འཁོར་ལྟ་སྟངས་གོང་ལྟར་གྱིས་ལ་སེམས་མདུན་གྱི་ནམ་མཁར་ཧྲིག་གེ་ཞོག་ཁྱམ་
མཁར་ཧྲིག་གེ་ཞིག་བྱས་ནས་ཡོད་པས༔ དེ་རིང་ནས་བཞག་རྒྱུ་རང་གི་དངོས་པོ་དེ་ཅི་འདྲ་བ་འདུག་ལེགས་པར་ལྟོས༔ བཞག་མཁན་དེ་དང་བཞག་རྒྱུའི་སེམས་
གཅིག་དང་གཉིས་སུ་འདུག་གམ་ལྟོས༔ གཉིས་འདུག་ན་སེམས་གཉིས་ཡོད་དགོས་པས༔ གཅིག་སངས་རྒྱས་ཙམ་ན་གཅིག་འཁོར་བར་འཁྱམས་དགོས་

༄༅། །པས༔ གཉིས་སུ་ཨེ་འདུག་ལེགས་པར་ཐག་ཆོད་པ་གཅིག་ལྟོས༔ གཅིག་པས་མི་འདུག་ན༔ གཅིག་པོ་དེ་སེམས་ཡིན་
པར་འདུག་གམ༔ སེམས་ཟེར་བ་དེ་དོན་ལ་ཅི་འདྲ་རང་གཅིག་འདུག་ལྟོས༔ ཕྱིའི་ཡུལ་དུ་ཚོལ་བས་རྙེད་པ་ནི་མི་སྲིད་དོ༔ དེ་ཡང་སེམས་དེ་འདྲ་གཅིག་ཡོད་
དམ་སྙམ་མཁན་གྱི་ཤེས་པ་དེ་ཁོ་རང་ལ་ལྟོས་ལ་ཚོལ་ཅིག༔ སྒོམ་མཁན་གྱི་ཤེས་པ་དེ་ལ་ཅེ་རེ་ལྟོས་ལ་ཆོས་དང་༔ དོན་ལ་སེམས་ཟེར་བ་དེ་ཡོད་པ་གཅིག་
ཡིན་པར་འདུག་གམ་ལྟོས༔ ཡོད་ན་དབྱིབས་སུ་གྲུབ་དགོས་པ་ལ༔ དབྱིབས་ཅི་འདྲ་འདུག༔ ཅེར་གྱིས་ལྟོས་ལ་ཚོལ་དང་༔ ཟླུམ་པོར་འདུག་གམ༔ 
གྲུ་བཞི༔ ཟླ་གམ༔ གྲུ་གསུམ་ལ་སོགས་པ་གང་གི་དབྱིབས་སུ་འདུག་ལྟོས༔ ཐག་ཆོད་པ་གཅིག་ལྟོས༔ ཅིས་ཀྱང་འདུག་ཟེར་ན༔ དབྱིབས་དེ་
ང་ལ་སྟོན་ཅིག་བྱ༔ བསྟན་རྒྱུ་མི་འདུག་ཟེར་ན༔ བསྟན་རྒྱུ་མེད་པའི་དབྱིབས་དངོས་པོ་ཅན་སྲིད་དམ༔ ཞེས་དབྱིབས་ཀྱིས་སྟོང་པར་ངོ་སྤྲད༔ དེ་

བཞིན་དུ༔ ཁ་དགོཿ ཆེ་ཆུང་༔ ཕྱོགས་རིས་གང་དུ་འདུག་རྩད་བཅད་དུ་བཅུག་ལ༔ དེ་རྣམས་གང་དུ་ཡང་མི་འདུག་ཟེར་ན༔ འོན་ཅི་ཡང་མེད་པའི་སྟོང་
པ་གཅིག་འདུག་གམ་ཚོལ་ཅིག་བྱ༔ ཅི་ཡང་མེད་པའི་སྟོང་པ་གཅིག་འདུག་ཟེར་ན༔ འོན་ཅི་ཡང་མེད་པའི་སྟོང་པས་སྒོམ་ཅི་ལ་ཤེས༔ མ་རྙེད་ཟེར་རྒྱུ་
ཅི་ལ་ཡོང་༔ ཅི་ཡང་མེད་ན་ཞེ་སྡང་སྐྱེ་མཁན་དེ་དག་ཡིན༔ སེམས་མ་རྙེད་སྙམ་མཁན་གཅིག་མི་འདུག་གམ༔ དེ་ཁོ་རང་ལ་ཅེ་རེ་ལྟོས༔ དེ་ཅི་
འདྲ་བ་ཅིག་འདུག༔ མ་རྙེད་ན་གང་ན་ཡོད་སྙམ་མཁན་གྱི་ཤེས་པ་དེ་སེམས་ཡིན་པར་འདུག་གམ༔ ལེགས་པར་ལྟོས༔ ཡིན་པར་འདུག་ན་ཅི་འདྲ་
ཅིག་འདུག༔ ཡོད་ན་དངོས་པོ་དང་ཁ་དོག་ཀྱང་དགོས་ཏེ༔ ཁྱེར་རྒྱུ་འདུག་གམ༔ མེད་ན་བསམ་མེད་རོ་དང་འདྲ་སྟེ༔ དྲན་མཁན་གཅིག་མི་
འདུག་གམ༔ དེས་ན་ཡོད་མེད་ཀྱི་མཚམས་སུ་ཅི་འདྲ་འདུག་ཐག་ཆོད་པར་ལྟོས༔ ཞེས་འཇུར་ལ་དྲང་༔ དེས་བློའི་ཁྱད་པར་གྱིས༔ ལ་ལས་ཡོད་མེད་

༄༅། །གཉིས་ཀའི་མཚམས་སུ་ཅི་ཡང་མ་རྙེད་ཟེར་ན༔ མ་རྙེད་སྙམ་མཁན་གྱི་སེམས་དེ་ལ་ལེགས་པར་ལྟོས་ལ༔ ཧྲིག་གེ་བ་གཅིག་འདུག་
གམ༔ གསལ་བ་གཅིག་འདུག༔ སྟོང་ལྷང་ངེ་བ་གཅིག་འདུག་གམ་ལྟོས་ཤིག་བྱ༔ ཡེ་རེ་བ་གཅིག་འདུག་ཟེར་ན༔ ཞི་གནས་ཡིན་པས༔ དེས་
མི་འོང་༔ རིག་པ་རྩད་ཆོད་ལ༔ ངོ་བོ་གཅིག་ཁྱེར་ལ་ཤོག་ཅིག་བྱ༔ སྟོང་པ་གཅིག་འདུག་ཟེར་ན༔ ཕྱོགས་གཅིག་ཡིན་པས་རིག་པ་ཚོལ་དུ་བཅུག་
གོ༔ ཧྲེང་གེ་བ་འདྲ་བ་གསལ་ལེ་བ་འདྲ་བའི་ཤེས་པ་གཅིག་འདུག་སྟེ༔ སྨྲ་མ་བཏུབ་ཟེར་ན་ཅུང་ཟད་ངོ་འཕྲོད་པས༔ ཐག་ཆོད་པ་དང་ངོ་སྤྲོད་པར་བྱའོ༔ 
ཆོས་ཐུན་ཞག་གཅིག་གམ་ཅི་རིགས་པར་བྱའོ༔ ད་ནི་རིག་པ་ངོ་སྤྲོད་པ་ནི༔ སློབ་མ་ཐམས་ཅད་མདུན་དུ་རྣམས་སྣང་གི་ཆོས་བདུན་དང་ལྡན་པས༔ ལུས་
གནད་བཅའ་རུ་བཅུག་ལ༔ ད་ཁྱེད་རང་རྣམས་རིག་པ་མདུན་གྱི་ནམ་མཁའ་ལ༔ བཟོ་མེད་དུ་ཅེ་རེ༔ ཡེངས་མེད་དུ་ཧྲིག་གེ༔ དམིགས་མེད་དུ་གསལ་

ལེབ༔ འོད་ཀའི་ངང་དུ་ཞོག་ཅིག་བྱ༔ དེ་ལྟར་བཞག་པའི་དུས་སུ༔ བློ་ཁྱད་ཀྱིས༔ ལ་ལ་རྟོག་མེད་དུ་རྗེན་ནེ༔ སྤྲོས་མེད་ཀྱི་དོན་གཅིག་རྒྱུད་ལ་སྐྱེས༔ 
ལ་ལ་རིག་ཐོག་ཏུ་ཧྲིག་གེ་བ༔ ལ་ལ་སེམས་ཅད་མེད་སྟོངས་པ་མ་ཡིན་པ་༔ སྟོང་བའི་རང་མདངས་ཧྲིག་གེ་བ་འདིའི་རིག་པ་ཁོ་ན་ཡིན་པར་འདུག༔ སེམས་
ཀྱི་ངོ་བོ་ཡིན་པར་འདུག༔ སྙམ་པའི་རྟོག་པ་འཆར༔ ལ་ལ་གསལ་ཧྲིག་གེ་བའི་ཉམས་འཆར༔ ལ་ལ་སྟོང་ཕྱང་ཕྱང་བའི་ཉམས་འཆར༔ ལ་ལ་
སྣང་སེམས་འདྲེས་ནས་སྣང་པ་ཕྱིར་མ་ལུས༔ རིག་པ་ནང་དུ་མ་ལུས་པར་དབྱེར་མེད་དུ་ཕྱལ་ལེ་བའི་ཉམས་འཆར༔ དེ་ལ་སོགས་པའི་ཉམས་སྡངས་སྣ་རི་
མེ་འཆར་མི་སྲིད་དོ༔ དེའི་དུས་སུ་བླ་མས་འདི་སྐད་ངོ་སྤྲད་དོ༔ འོ་དེ་ལྟར་སེམས་མ་བཅོས་པར་ལྷན་ནེ་བཞག་པའི་དུས་ཀྱི་ཤེས་པ་འདི་ལ༔ ཅེ་རེ་
ལྟོས་ཤིག༔ ཁྱེད་རང་རྣམས་ཀྱི་སེམས་རྣམ་རྟོག་རང་སར་ཞི་ནས༔ མ་བཅོས་པའི་ངང་ལ་ལྷན་ནེ་གནས་པ་གཅིག་མི་འདུག་གམ༔ འོ་འདི་ལ་ཞི་གནས་

༄༅། །ཞེས་བྱ་ཡིན་ཏེ༔ སེམས་ཀྱི་ངོ་བོ་མ་ཡིན་ནོ༔ ད་ཁྱོད་ཀྱི་སེམས་གནས་མཁན་གྱི་ངོ་བོ་ཁོ་རང་ལ་ཅེ་རེ་ལྟོས་དང་༔ དངོས་པོ་དབྱིབས་
དང་ཁ་དོག་ཅིའི་ངོ་བོར་ཡང་མ་གྲུབ་པའི་ཅི་ཡང་མེད་པའི་སྟོང་ལྷན་ནེ་བ་གཅིག་མི་འདུག་གམ༔ འདི་ལ་ངོ་བོ་སྟོང་པ་ཞེས་པ་ཡིན་ནོ༔ སྟོང་པ་དེའི་གདམས་མ་
འགགས་པར་གསལ་བ་འདྲ་བ༔ སང་ངེ་བ་འདྲ་བ༔ འོ་ལེ་ལེ་གསལ་བ་གཅིག་མི་འདུག་གམ༔ འདི་ལ་རང་བཞིན་གསལ་བ་ཞེས་བྱ་བ་ཡིན་ནོ༔ ངོ་བོ་
ཅིར་ཡང་མ་གྲུབ་པའི་སྟོང་སང་ངེ་བ་དང་༔ དེའི་གདངས་མ་འགགས་པར་སལ་ལེ་བ་དེ་གཉིས་དབྱེར་མི་ཕྱེད་པར༔ ཧྲིག་གེ་བ་འདྲ་བ༔ ལྷང་ངེ་བ་འདྲ་བའི་
རིག་པ༔ ཡོད་རྒྱུ་གཅིག་ཡོད་ལ༔ ཁར་དངོས་སུ་སྨྲ་རྒྱུ་གཅིག་མ་རྙེད་པའི་ཤེས་པ༔ ད་ལྟའི་ཧྲིག་གེ་བ་འདི་ལ་རིག་པ་ཞེས་མིང་དུ་བཏགས་པ་ཡིན་ནོ༔ བསམ་
པར་བྱེད་པའི་མཁན་པོ་ཡང་འདི་ཁོ་ན་ཡིན་པས༔ སེམས་ཞེས་མིང་དུ་བཏགས་པ་ཡིན༔ མི་དྲན་དགུ་དྲན་གྱི་མཁན་པོ་འདི་ཡིན་པས༔ དྲན་པ་ཞེས་མིང་

དུ་བཏགས་པ་ཡིན༔ མཐོང་རྒྱུ་མེད་བཞིན་དུ་གསལ་ཧྲིག་གེ༔ རྗེན་ནེ་ཅེ་རེ༔ ལྷག་གེ་མཐོང་བས་ལྷག་མཐོང་ཞེས་མིང་དུ་བཏགས་པ་ཡིན༔ བྱེ་བྲག་ཐམས་ཅད་
དུ་ཤ་མང་གི་སུལ་བཞིན་འབྱེད་པར་བྱེད་པའི་མཁན་པོ་ཡང་འདི་ཡིན་པས༔ སོ་སོར་རྟོག་པའི་ཤེས་རབ་ཅེས་མིང་དུ་བཏགས་པ་ཡིན༔ དེ་ལ་སོགས་པ༔ བདེར་
གཤེགས་སྙིང་པོ༔ ཐིག་ལེ་ཉག་གཅིག༔ དབྱིངས་དང་ཡེ་ཤེས༔ དབུ་མ༔ དོན་དམ་པའི་བདེན་པ༔ ཕྱག་རྒྱ་ཆེན་པོ༔ རྫོགས་པ་ཆེན་པོ༔ སྟོང་
པ་ཉིད་ལ་སོགས་པ་ཐམས་ཅད་འདི་གཅིག་པུའི་མིང་ཡིན་མོད༔ རིག་པ་ཧྲིག་གེ་བ་འདི་ཡོད་པས༔ མིག་གིས་གཟུགས་མཐོང་མཁན་ཡང་འདི་ཡིན༔ རྣ་བས་
སྒྲ༔ སྣས་དྲི༔ ལྕེས་རོ་ལ་སོགས་པ་མྱོང་མཁན༔ ཚོར་མཁན་ཐམས་ཅད་ད་ལྟའི་ཤེས་རིག་གསལ་བ་འདི་ཁོ་ན་ཡིན་མོད༔ འོ་སྐོལ་རྣམས་ལ་འདི་ཡོད་པས་
དགའ་བ་དང་༔ མི་དགའ་བ་དང་༔ འདོད་ཆགས༔ ཞེ་སྡང་ལ་སོགས་པ་སྣ་ཚོགས་སུ་འཆར་བ༔ ཤེས༔ དྲན༔ རིག་པའི་ཕྱིར༔ སེམས་

༄༅། །ཅན་ཞེས་མིང་དུ་བཏགས་པའོ༔ འདི་མངོན་སུམ་དུ་དྲན་རིག་རྒྱུན་མ་ཆད་པར་ཡོད་ཀྱང་༔ ཁོ་རང་གིས་ཁོ་རང་ངོ་མ་ཤེས་པ་ལ་ལྷན་ཅིག་
སྐྱེས་པའི་མ་རིག་པ་ཞེས་མིང་དུ་བཏགས་པའོ༔ དེ་ཡང་ཅི་ལྟར་མ་རིག་ན་མིག་གིས་ཕར་ཐམས་ཅད་མཐོང་ཡང་༔ ཚུར་ཁོ་རང་གིས་ཁོ་རང་མ་མཐོང་བ་ལྟར༔ སེམས་
ཁོ་རང་གིས་ཁོ་རང་མ་མཐོང་༔ མ་རིག་མ་ཤེས་པས༔ མ་རིག་པ་ཞེས་བྱའོ༔ རང་གིས་རང་ལྷང་གི་ཤེས་པ་ལ་རིག་པ་ཞེས་བྱ༔ ཡེ་ཤེས་ཞེས་བྱ༔ མདོར་
ན་ད་ལྟ་རང་ཐ་མ་ལ་གནས་པའི་དུས་ཀྱི་ཤེས་པ་སེམས་ཁོ་རང་གིས་ཁོ་རང་མ་མཐོང་༔ མ་རིག་མ་ཤེས་པས༔ མ་རིག་པ་ཞེས་བྱའོ༔ རང་གིས་རང་ལྷང་གི་ཤེས་
པ་ལ་རིག་པ་ཞེས་བྱ༔ ཡེ་ཤེས་ཞེས་བྱ༔ མདོར་ན་ད་ལྟ་རང་ཐ་མལ་རང་ཁ་མ་ལ་གནས་པའི་དུས་ཀྱི་ཤེས་པ་གསལ་ལེ་ཧྲིག་གེ་བ་འདི་ཁོ་ན་ཡིན་ནོ༔ འདི་ལ་
དབྱིབས་ཁ་དོག་ཅིའི་ངོ་བོར་ཡང་མ་གྲུབ་པས༔ རྟག་པའི་མཐའ་དང་བྲལ༔ མེད་བཞིན་དུ་ཧྲིག་གེ་གསལ་བ༔ སུས་ཀྱང་མ་བྱས་པའི་རང་བཞིན་གྱིས་འོད་

གསལ་བས་ཆད་པའི་མཐའ་དང་བྲལ༔ དུས་འདི་ཙམ་ནས་བྱུང་༔ རྒྱུ་རྐྱེན་འདི་ལས་བྱུང་བྱ་བ་མེད་པས༔ སྐྱེ་བའི་མཐའ་དང་བྲལ༔ དུས་འདི་ཙམ་ཞེས་
སེམས་ཤིའམ་འགག་བྱ་བ་མེད་པས༔ འགག་པའི་མཐའ་དང་བྲལ༔ མེད་བཞིན་འགག་མེད་ཀྱི་རྩལ་ཅིར་ཡང་འཆར་བས༔ གཅིག་གི་མཐའ་དང་བྲལ༔ 
སྣ་ཚོགས་སུ་འཆར་ཡང་རང་བཞིན་མེད་པར་གྲོལ་བས༔ དུ་མའི་མཐའ་དང་བྲལ༔ དེ་བས་ན་མཐའ་བྲལ་གྱི་ལྟ་བ་ཞེས་བྱ༔ རྒྱ་ཆད་ཕྱོགས་ལྷུང་དང་བྲལ་བ་
ཞེས་བྱ༔ འདི་ཁོ་ན་སངས་རྒྱས་ཀྱི་ཐུགས་ཞེས་བྱ༔ སེམས་ཅན་གྱི་སེམས༔ སངས་རྒྱས་མཁན༔ འཁོར་བར་འཁྱམས་མཁན༔ བདེ་
སྡུག་མྱོང་མཁན་ཐམས་ཅད་འདི་ཁོ་ན་ཡིན་མོད༔ འདི་མེད་ན་འཁོར་འདས་བདེ་སྡུག་ཅི་ཡང་མྱོང་མཁན་མེད་པས༔ ཆད་ལྟ་རྟག་ཆད་དུ་ཐལ་བར་འགྱུར་རོ༔ དེ་
ཡང་འདི་ཁོ་ན༔ སུས་ཀྱང་མ་བྱས་པར་རང་བྱུང་ཡེ་ནས་ལྷུན་གྱིས་གྲུབ་པས༔ ཡེ་ཤེས་ནས་བྱ༔ དེ་ལྟ་བུའི་རིག་པ་འདི༔ བླ་མའི་གདམས་ངག་ཟབ་ནས་

༄༅། །བྱུང་བ་ཡང་མ་ཡིན༔ ཁྱོད་རང་རྣམས་རིག་པ་རྣོ་བ་ལས་བྱུང་བ་ཡང་མ་ཡིན༔ སེམས་ཁོ་རང་ཡེ་གདོད་མ་ནས་ཁོ་རང་གི་གཤིས་དེ་ཀ་
ལྟར་ཡོད་པ་ཡིན་ཀྱང་༔ སྔར་ལྷན་ཅིག་སྐྱེས་པའི་མ་རིག་པས་བསྒྲིབས་ནས་ངོ་མ་ཤེས༔ ཐག་མ་ཆོད་༔ ཞེ་མ་ཚིམས༔ ཡིད་མ་ཆེས་པས༔ ད་བར་
འཁྲུལ་བ་ཡིན་ནོ༔ ད་ནི་ནོར་བདག་པོ་ལ་འཕྲོད༔ རང་ངོ་རང་གིས་ཤེས༔ རང་མཚང་རང་གིས་རིག༔ སེམས་ངོ་འཕྲོད་པ་ལ་ཞེས་བྱ་བ་ཡིན་ནོ༔ དེ་ཡང་
སེམས་སྟོང་པ་ཅང་མེད་ཡེ་མེད་ཡིན་ན་འཁོར་བར་འཁྱམས་ནས༔ སྡུག་བསྔལ་མྱོང་མཁན་སུས་བྱེད་༔ སངས་རྒྱས་ནས་མཁྱེན་པའི་ཡེ་ཤེས༔ བརྩེ་བའི་
ཐུགས་རྗེ༔ མཛད་པའི་ཕྲིན་ལས་ཅི་ལ་བྱུང་༔ དེ་ཐམས་ཅད་གསལ་རིག་སྟོང་གསུམ་དབྱེར་མེད་པའི་རིག་པ་ཧྲིག་གེ་བ་འདི་ཁོ་ནས་མྱོང་ཞིང་བྱས་པ་ཡིན་ཏེ༔ ཡེ་
ཤེས་མིག་གཅིག་དྲི་མ་མེད་བྱ་བ་ཡང་འདི་ལ་ཟེར༔ ཤེས་རབ་ཆེན་པོས་སྐད་ཅིག་ལ༔ ཆོས་ཀུན་ཁོང་དུ་ཆུད་པ་འཆང་༔ ཞེས་པ་དང་༔ སྣ་ཚོགས་

གཟུགས་ཅན་ཡིད་ལས་སྐྱེས༔ ཞེས་པ་ཡང་འདི་ཁོ་ན་ཡིན༔ སོ་སོ་རང་རིག་ཡེ་ཤེས་སྤྱོད་ཡུལ་བ༔ ཞེས་པ་དང་༔ གཞན་ཡང་ཡིད་ཆེས་པའི་ལུང་
ནི༔ བལྟས་པས་གྲོལ་བ་ཚིག་གསུམ་པའི་རྒྱུད་ལས༔ ཀྱེ་གསང་བའི་བདག་པོ་ཉོན་ཅིག༔ རང་གི་ཤེས་རིག་གི་ངོ་བོ་སང་ངེ་བ༔ དངོས་པོ་དང་ཁ་དོག་ཅི་
ཡི་ངོ་བོར་ཡང་མ་གྲུབ་པ༔ སྟོང་སང་ངེ་བ་འདི༔ སངས་རྒྱས་ཀུན་ཏུ་བཟང་མོ་ཡིན༔ནོ༔ རང་གི་ཤེས་རིག་གི་ངོ་བོ་སྟོང་བ་དོ་ཙམ་ན༔ སྟོང་པ་ཕྱང་ཆད་
དུ་མ་སོང་བར་རང་གི་ཤེས་རིག་མ་འགགས་པར་ཝ་ལེ་གསལ་བ་འདི་ཀ༔ སངས་རྒྱས་ཀུན་ཏུ་བཟང་པོ་ཡིན་ནོ༔ རང་གི་རིག་པ་དངོས་པོ་ཅིར་ཡང་མ་གྲུབ་པའི་ངོ་བོ་
སྟོང་པ་དང་༔ རང་གི་ཤེས་རིག་ཝ་ལེ་གསལ་བར་འདུག་པ་འདི་གཉིས་དབྱེར་མི་ཕྱེད་པར་འདུག་པས༔ སངས་རྒྱས་ཆོས་ཀྱི་སྐུ་ཡིན་ནོ༔ རང་གི་རིག་པ་གསལ་
སྟོང་༔ དབྱེར་མེད་འོད་ཀྱི་ཕུང་པོ་ཆེན་པོར་བཞུགས་པ་འདི་ལ༔ སྐྱེ་འཆི་མེད་པས༔ སངས་རྒྱས་འོད་མི་འགྱུར་བ་འདི་ཡིན་ནོ༔ དེ་ངོ་ཤེས་པས་ཆོག་གོ༔ ཞེས་

༄༅། །གསུངས་པ་དང་༔ ཡང་༔ ཀྱེ་གསང་བའི་བདག་པོ༔ ཁྱོད་མ་ཡེངས་པར་གསོན་ཅིག༔ རང་གི་ཤེས་རིག་ཝ་ལེ་འདི་
སངས་རྒྱས་ཡིན་པས༔ སངས་རྒྱས་གཞན་ནས་བཙལ་དུ་མེད་དོ༔ རང་གི་རིག་པ་ཝ་ལེ་ཐུག་གེ་བ་འདི་རྒྱུན་དུ་གསལ་བས༔ སངས་རྒྱས་ཀྱི་སྐུ་ལ་
བསྒོམ་སྒྲུབ་བྱར་མེད་དོ༔ རང་གི་རིག་པ་ཆོས་ཀྱི་སྐུ་ལ་སྐྱེ་ཤི་མེད་པས༔ ལས་ལ་དགེ་སྡིག་མེད་དོ༔ ཞེས་གསུངས་པ་དང་༔ ཡང་༔ ཀྱཻ་གསང་
བའི་བདག་པོ༔ རང་གི་རིག་པ་འགགས་པ་མེད་པར་ཝ་ལེ་བ་གསལ་ཤིང་འདུག་པ་འདི་ག་སངས་རྒྱས་ཡིན་ནོ༔ རང་གི་རིག་པ་འགག་པ་མེད་པར་གསལ་བ་འདི་དང་
བྲལ་བ་མེད་པས༔ སངས་རྒྱས་ཆོས་ཀྱི་སྐུ་ལ་བསྒོམ་དུ་མེད་དོ༔ རང་གི་རིག་པ་ཝ་ལེ་ལེ་གསལ་བ་འདི་སངས་རྒྱས་ཡིན་པར་རང་གིས་དེ་ངོ་ཤེས་པས་ཆོག་གོ༔ ཞེས་
པ་དང་༔ ལུང་ཡེ་ཤེས་མར་མེའི་རྒྱུད་ལས༔ ཀྱཻ་གསང་བའི་བདག་པོ་ཁྱོད་ཉོན་ཅིག༔ རང་གི་སྙིང་གི་དཀྱིལ་ན་ཡང་དག་པར་རྫོགས་པའི་སངས་རྒྱས༔ རིག་

པ་གསལ་ལ་མ་འགགས་པ་ཆོས་ཀྱི་སྐུ༔ ལྷུན་གྲུབ་ཡེ་ཤེས་ཀྱི་ཁ་མིག་ཅན་དུ་བཞུགས་སོ༔ གསང་བའི་བདག་པོ༔ རང་གི་སྙིང་གི་དཀྱིལ་ན༔ ཆོས་ཀྱི་སྐུ་
མཚན་མར་གྲུབ་པས་སྟོང་པར་བཞུགས་སོ༔ རིག་པ་མ་འགགས་པས༔ གསལ་བར་བཞུགས་སོ༔ སྒྲིབ་པ་མེད་པར་ཟང་ཐལ་དུ་བཞུགས་སོ༔ ལྷུན་
གྱི་གྲུབ་པས་ཕྱོགས་མེད་དུ་འཆར་གཞི་མ་འགགས་པར་བཞུགས་སོ༔ གསང་བའི་བདག་པོ༔ ཆོས་སྐུ་མཚན་མར་མ་གྲུབ་པར་སྟོང་པར་བཞུགས་པ་ནི༔ རང་
གི་ཤེས་རིག་གི་ངོ་བོས་ང་དེབ་དེ་དང་༔ དངོས་པོ་དང་ཁ་དོག་ཅིའི་ངོ་བོར་ཡང་ན་མ་གྲུབ་པས༔ སྟོང་སང་ངེ་འདུག་པ་ཡིན་ནོ༔ ཞེས་པ་དང་༔ ཡང་༔ ཀྱཻ་གསང་
བའི་བདག་པོ༔ རང་གི་སྙིང་གི་དཀྱིལ་ན༔ ཆོས་ཀྱི་སྐུ་རིག་པ་མ་འགགས་པར་གསལ་བར་བཞུགས་པ་ནི༔ རང་གི་རིག་པ་ངོ་བོ་མ་འགགས་པར་ཝལ་ལེ་
གསལ་བ་འདི་ཡིན་ནོ༔ ཀྱཻ་གསང་བའི་བདག་པོ༔ རང་གི་རིག་པ་ལ་སྐྱེ་ཤི་མེད་པར་དུས་གསུམ་མཉམ་པ་ཉིད་དུ་གསལ་ལོ༔ སངས་རྒྱས་ཀྱི་སྐུ་ལ་མདུན་

༄༅། །རྒྱབ་མེད་པས་ཡེ་ཤེས་ཟང་ཐལ་དུ་གསལ་ལོ༔ ཡེ་ཤེས་ཀྱི་མདངས་ལ་ཕྱི་ནང་མེད་པས་ཡུལ་དང་ཤེས་པ་གཉིས་མེད་དུ་གསལ་ལོ༔ མཁྱེན་
པའི་ཡེ་ཤེས་ལ་ཕྱོགས་རིས་མེད་པས༔ ཡེ་ཤེས་ཀྱི་སྤྱན་ལ་ཆོས་ཐམས་ཅད་དགོངས་པ་ཉག་གཅིག་ཏུ་གསལ་ལོ༔ ཞེས་པ་དང་༔ གསང་བའི་བདག་པོ༔ ཆོས་
ཀྱི་སྐུ་བརྟེན་པ་རང་གི་ལུས་ལ་བརྟེན་ནས་ཡོད་དོ༔ བཞུགས་པར་རང་གི་དཀྱིལ་ན་བཞུགས་སོ༔ གསལ་བ་རང་གི་མིག་ནས་ཕར་གསལ་ལོ༔ སངས་རྒྱས་རང་
གི་ནང་ན་བཞུགས་ནས༔ ཤ་ཁྲག་གི་ལུས་ཀྱིས་གཏུམས་ནས་ཡོད་ཀྱང་མ་ཐུབ་པར༔ ལུས་ཀྱིས་མ་བསྒྲིབས་པར༔ ངས་གསུམ་དུ་ཟངས་ཐལ་དུ་གསལ་བར་བཞུགས་
རང་གི་རིག་པ་ལ་སྐྱེའཆི་མེད་པའི་ཡོན་ཏན་ཡིན༔ མཚན་མའི་ལུས་ལྔས་མ་བསྒྲིབས་པར་ཟང་ཐལ་དུ་བཞུགས་སོ༔ སངས་རྒྱས་ཀྱི་སྐུ་ལ་མདུན་རྒྱབ་མེད་པའི་ཡོན་
ཏན་ཡིན་ནོ༔ ལས་ལ་དགེ་སྡིག་གི་བག་ཆགས་ཀྱིས་མ་བསྒྲིབས་པར་ཟང་ཐལ་དུ་བཞུགས༔ ཡེ་ཤེས་ཀྱི་གདངས་ལ་ཕྱི་ནང་མེད་པས༔ ཡུལ་དང་ཡེ་ཤེས་

ལ་གཉིས་སུ་མེད་པའི་ཡོན་ཏན་ཡིན་ནོ༔ མུན་སྣང་གི་རྐྱེན་གྱིས་མ་བསྒྲིབས་པར་ཟང་ཐལ་དུ་བཞུགས་སོ༔ ཞེས་གསུངས་པ་དང་༔ ཡང་༔ གསང་བདག་
བའི་བདག་པོ༔ ལྷུན་གྱིས་གྲུབ་པ་ནི༔ རང་གི་སྙིང་གི་དཀྱིལ་ན༔ རང་གི་རིག་པ་འོད་གསལ་གྱི་ཕུང་པོར་བཞུགས་པ་ཡིན་ནོ༔ ཐམས་ཅད་དུ་འཆར་གཞི་
མ་འགགས་པ་ནི༔ རང་གི་རིག་པ་མིག་ནས་ཕར་སོང་བས༔ གཟུགས་མཐོང་བ་མ་འགགས་པར་འཆར་རོ༔ རང་གི་མིག་གིས་མཐོང་བ་མ་འགགས་པ་དེ་ཀ་
ཆོས་ཀྱི་སྐུའི་ཡེ་ཤེས་ཡིན་ནོ༔ རྣ་བས་སྒྲ་ཐོས་མཁན་གྱི་རིག་པ་མ་འགགས་པ་དེ་ཀ་ཆོས་ཀྱི་སྐུ་ཡིན་ནོ༔ ལྕེས་རོ་མྱོང་བའི་མཁན་པོ་དེ་ཀ་རང་ཆོས་ཀྱི་སྐུ་ཡིན་ནོ༔ 
རང་གི་རིག་པ་སྣ་ནས་ཕར་སོང་བ་དེས་དྲི་མ་འགགས་པར་ཚོར༔ དྲི་ཚོར་མཁན་གྱི་རིག་པ་དེ་རང་ཆོས་སྐུ་ཡིན་ནོ༔ རང་གི་རིག་པ་ཕར་ལ་སོང་བས་ཕོ་མོའི་དབང་པོ་འཕྲོད་
པས་བདེ་བ་མ་འགགས་པར་འཆར་རོ༔ བདེ་བ་མྱོང་མཁན་གྱི་རིག་པ་དེ་རང་ཆོས་ཀྱི་སྐུ་ཡིན་ནོ༔ དེ་རང་ངོ་ཤེས་བར་གྱིས་ཤིག༔ ཅེས་པ་ལ་སོགས་པ་གསུངས་

༄༅། །སོ༔ གཞན་ཡང་རྫོགས་པ་ཆེན་པོ་ངེས་དོན་འདུས་པ་ནམ་མཁའ་དང་མཉམ་པའི་རྒྱུད་ལེའུ་བརྒྱ་དང་བཅུ་དགུ་པ་ལས༔ མཐའ་དང་
བྲལ་བའི་ཆོས་སྐུ་འདི༔ མེད་པ་མ་ཡིན་དྲན་ཞིང་ཚོར༔ ཆད་པ་མ་ཡིན་རིག་ཅིང་གསལ༔ རྟག་པ་མ་ཡིན་དངོས་པོ་མེད༔ གཉིས་སུ་མ་སོང་བླ་བོ་མེད༔ 
གཅིག་ཏུ་མ་སོང་ཀུན་ལ་ཁྱབ༔  ཅེས་པ་དང་༔ ཡང་༔ རང་བྱུང་སྐྱེ་མེད་རང་གསལ་ལ༔ འགག་མེད་མི་འགྱུར་རིག་པ་དེ༔ ཡེ་ཤེས་གནས་པའི་དོན་
ཤེས་པས༔ རྡོ་རྗེ་སེམས་དཔའི་དགོངས་པ་ཡིན༔ ཅེས་པ་དང་༔ ཡང་༔ སེམས་ཉིད་སྐྱེ་འཆི་མེད་པའི་ཕྱིར༔ ཐོག་མ་ཐ་མ་མེད་པར་གནས༔ དེ་
ཕྱིར་དུས་གསུམ་མི་འགྱུར་བས༔ དངོས་མེད་ཁྱབ་པས་ནམ་འཁའ་འདྲ༔ མཐའ་ཡི་སྒྲོ་སྐུར་བྲལ་བ་ཡང་༔ ཡོད་པ་བྲལ་ཞིང་རྟག་པ་མེད༔ མེད་པ་
མ་ཡིན་ཆད་པ་བྲལ༔ ཡོད་པ་མཐའ་བྲལ་རང་བྱུང་ཞིང་༔ རིག་པ་རང་གི་ངོ་བོ་ལ༔ སྐྱེ་འགགས་མེད་ཕྱིར་རང་གསལ་སྐུ༔ སང་ངེ་སལ་ལེ་ཕྱི་ནང་མེད༔ 

དེ་ཕྱིར་རང་རིག་ཆོས་སྐུ་ཉིད། ཅེས་པ་ལ་སོགས་པ་རྒྱ་ཆེར་གསུངས་སོ༔ གཞན་ཡང་ཀུན་བྱེད་རྒྱལ་པོ་ལས་ཀྱང་༔ ཀྱཻ་སེམས་དཔའ་ཆེན་པོ་ཉོན་ཅིག༔ ང་ཡི་
རང་བཞིན་འདི་ལྟ་སྟེ༔ ཡོད་ནི་གཅིག་ལས་མེད་པ་སྟེ༔ བསྟན་ནི་རྣམ་པ་གཉིས་སུ་བསྟན༔ བྱུང་ནི་ཐེག་པ་དགུ་རུ་བྱུང་༔ འདུས་ནི་རྫོགས་པ་ཆེན་པོར་འདུས༔ 
ཡིད་ནི་བྱང་ཆུབ་སེམས་ཡིན་ཏེ༔ གནས་ནི་ཆོས་ཀྱི་དབྱིངས་ལ་གནས༔ གསལ་ནི་རིག་པའི་མཁའ་ལ་གསལ༔ ཁྱབ་ནི་སྣོད་བཅུད་ཀུན་ལ་ཁྱབ༔ བྱུང་ནི་སྣང་
སྲིད་ཀུན་ཏུ་བྱུང་༔ བསྟན་དུ་མཚན་མའི་དངོས་པོ་མེད༔ མཐོངས་སུ་དམིགས་པའི་ཡུལ་དང་བྲལ༔ ཤེས་སུ་ཚིག་ཏུ་བརྗོད་དུ་མེད༔ རྒྱུ་ལས་མ་བྱུང་
སྙིང་པོ་མེད༔ སྤྲོས་ཀྱིས་བཏགས་པ་ཀུན་དང་བྲལ༔ དོན་དེ་ངེས་པར་རྟོགས་འདོད་ན༔ དཔེ་ནི་ནམ་མཁའ་ལྟ་བུར་བརྟགས༔ དོན་ནི་ཆོས་ཉིད་སྐྱེ་བ་
མེད༔ རྟགས་ནི་སེམས་ཉིད་འགག་པ་མེད༔ ནམ་མཁའ་ལྟ་བུའི་ཆོས་ཉིད་ལ༔ ནམ་མཁའ་ལྟ་བུའི་དཔེ་ཡིས་མཚོན༔ དམིགས་སུ་མེད་པའི་ཆོས་ཉིད་ལ༔ 

༄༅། །དམིགས་སུ་མེད་པས་མཚོན་ཏེ་བསྟན༔ ཚིག་ཏུ་བརྗོད་ཏུ་མེད་པ་ལ༔ བརྗོད་དུ་མེད་པའི་ཚིག་བརྗོད་དེ༔ དམིགས་མེད་དོན་གྱི་
ངོ་བོ་བསྟན༔ འདི་ཡི་ངེས་དོན་མ་རྟོགས་ན༔ དོན་གྱི་སྒྲ་ཚིག་ཅི་བསྟན་ཡང་༔ ང་དང་འཕྲད་པར་མི་འགྱུར་ཏེ༔ ང་ལས་གོལ་ལང་བསྒྲིབས་པས༔ ཆོས་
ཀྱི་ངོ་བོ་ཐོབ་མི་འགྱུར༔ ཞེས་གསུངས་པ་དང་༔ ཡང་༔ བྱང་ཆུབ་སེམས་ཀྱི་རང་བཞིན་འདི་ཉིད་ནི༔ ཆོས་ཀུན་མ་ལུས་པ་ཡི་སྙིང་པོ་སྟེ༔ མ་སྐྱེས་རྣམ་
པར་དག་པས་སྒྲིབ་པ་མེད༔ བགྲོད་པའི་ལམ་དང་བྲལ་བས་གོལ་ས་མེད༔ ཡེ་ནས་ལྷུན་གྱིས་གྲུབ་པས་བཙལ་མི་དགོས༔ ཞེས་པ་ལ་སོགས་པ་རྒྱ་ཆེར་
གསུངས་སོ༔ རྡོ་རྗེ་བཀོད་པ་ཀུན་འདུས་རིག་པའི་མདོ་ལེའུ་བཞི་བ་ནས་ཀྱང་༔ ཆོས་ཉིད་དོན་ལ་གཞན་མེད་པས༔ རང་བྱུང་ཡེ་ཤེས་གསལ་བའོ༔ ཡིད་
བཞིན་ནོར་བུ་རིན་པོ་ཆེ༔ མ་བཙལ་རང་ལ་ཡོད་པ་ཡིན༔ ཅེས་གསུངས་པ་དང་༔ ཡང་ཀུན་བྱེད་རྒྱལ་པོ་ལས༔ རང་བྱུང་ཡེ་ཤེས་ཞེས་ནི་བྱ་བ་ཡང་༔ 

རང་བྱུང་རྒྱུ་རྐྱེན་མེད་པར་བྱུང་བ་ཡིན༔ ཡེ་ཤེས་འགག་པ་མེད་པར་གསལ་བ་ཡིན༔ ཅེས་པ་དང་༔ རྒྱུ་རྐྱེན་མེད་པའི་སྙིང་པོ་དེས༔ ཀུན་ལ་དབང་བསྒྱུར་
ཐམས་ཅད་བྱེད༔ ཅེས་པ་དང་༔ ཆོས་རྣམས་ཐམས་ཅད་ང་ཡིན་པས༔ ང་ཡི་རང་བཞིན་འདི་རིག་ན༔ ཆོས་རྣམས་ཐམས་ཅད་རིག་པར་འགྱུར༔ 
ཞེས་པ་དང་༔ ང་ནི་སྟོན་པ་ཀུན་བྱེད་བྱང་ཆུབ་སེམས༔ བྱང་ཆུབ་སེམས་ནི་ཀུན་བྱེད་རྒྱལ་པོ་སྟེ༔ དུས་གསམ་སངས་རྒྱས་བྱང་ཆུབ་སེམས་ཀྱིས་བྱས༔ 
ཁམས་གསུམ་སེམས་ཅན་བྱང་ཆུབ་སེམས་ཀྱིས་བྱས༔ སྣང་སྲིད་སྣོད་བཅུད་བྱང་ཆུབ་སེམས་ཀྱིས་བྱས༔ ཞེས་པ་ལ་སོགས་པ་མདོ་རྒྱུད་དུ་མ་ནས་རྒྱ་ཆེར༔ 
གསུངས་པ་ཐམས་ཅད༔ ད་ལྟའི་སེམས་གསལ་སྟོང་དུ་ཧྲིག་གེ་བ་འདི་ཁོ་ན་ལ་ཟེར་བ་ཡིན་ཏེ༔ འདི་རང་ངོ་མ་ཤེས་ཤིང་༔ འཁྲུལ་པའི་གཞིར་གྱུར་པ་ལས༔ 
མ་རིག་པ་ཞེས་བྱ་སྟེ༔ ཁམས་གསུམ་གྱི་སེམས་ཅན༔ འཁྲུལ་གཞི་ཞེས་མིང་དུ་བཏགས་པ་ཡིན་ཏེ༔ འདིའི་རང་ངོ་རང་གིས་ཤེས་པ་ལ༔ ཀུན་ཏུ་

༄༅། །བཟང་པོའི་གྲོལ་གཞི་ཞེས་མིང་དུ་བཏགས་ཤིང་༔ འདི་ཉིད་གསལ་སྟོང་ལུང་མ་བསྟན་དུ་གནས་པའི་དུས་ན༔ ཀུན་གཞི་ཞེས་
མིང་དུ་བཏགས་པའོ༔ དེ་ཡང་འཁོར་འདས༔ བདེ་སྡུག་ཀུན་གྱི་བཞེ་ད་ལྟའི་ཤེས་རིག་གཅིག་པུ་འདི་ལས་གཞན་མེད་དེ༔ བླ་མས་ངོ་སྤྲོད༔ སློབ་
མས་རང་ངོ་ཤེས་ཤིང་༔ ཡིད་ཆེས་ཐག་ཆོད་པས༔ ཀུན་གཞི་རང་སར་གྲོལ་བས༔ སྐྱེ་གནས་བར་དོའི་ཁྲིག་ཡིག༔ ཀུན་གཞི་རང་གྲོལ་ཞེས་བྱ་བ་
ཡིན་པས༔ དེ་བཞིན་དུ་ཤེས་བར་མཛོད་ཅིག༔ དེ་ཡན་ཆད་ཞི་གནས་བསྒྲུབ་ཅིང་༔ ལྷག་མཐོང་རིག་པའི་ཡེ་ཤེས་ངོ་སྤྲོད་པའི་ཆོས་ཐུན་དང་པོའོ༔ 
ས་མ་ཡ༔ ༅༔ ༔ ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲད་ཡིག་ལས༔ སྤྱི་དོན་གཉིས་པ༔ རྨི་ལམ་
བར་དོའི་ཁྲིག་ཡིག༔ འཁྲུལ་པ་རང་གྲོལ་ཞེས་བྱ་བ་བཞུགས་པ་ལགས་སོ༔  ༅༔ སྤྱི་དོན་གཉིས་པ་མུན་ཁང་ལ་སྒྲོན་མེ་བཏེག་པ་ལྟ་བུའི་གདམས་ངག༔ 

རྨི་ལམ་བར་དོའི་ཁྲིག་ལའང་གསུམ་སྟེ༔  ཉིན་བར་སྒྱུ་ལུས་ཀྱི་ཁྲིད་སྣང་བ་རང་གྲོལ་དང་༔  ནུབ་མོ་རྨི་ལམ་གྱི་ཁྲིད་འཁྲུལ་པ་རང་གྲོལ་དང་༔ རྗེས་འོད་གསལ་
གྱི་ཁྲིད་གཏི་མུག་རང་གྲོལ་ལོ༔ དང་པོ་སྒྱུ་ལུས་ཀྱི་ཁྲིད་ལ་ཡང་གཉིས་ཏེ༔ མ་དག་པའི་སྒྱུ་ལུས་དང་༔ དག་པའི་སྒྱུ་ལུས་སོ༔ མ་དག་པའི་སྒྱུ་ལུས་ནི༔ 
དབེན་པའི་གནས་སུ༔ སྟན་བདེ་བ་ལ་འདུག་སྟེ༔ ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བྱ༔ དེའི་ཆེད་དུ་
བདག་གིས་སྒྱུ་ལུས་སྣང་བ༔ རང་གྲོལ་གྱི་ཁྲིད་བསྒོམ་པར་བྱ་སྙམ་དུ་སེམས་བསྐྱེད༔ དེ་ནས༔ བདག་གི་སྒྱུ་ལུས་འབྱོངས་པར་བྱིན་གྱིས་བརླབ་ཏུ་གསོལ༔ སྒྱུ་
མ་ལྟ་བུའི་ཏིང་ངེ་འཛིན་རྟོགས་པར་བྱིན་གྱིས་བརླབ་ཏུ་གསོལ༔ ཞེས་གསོལ་བ་གདབ་པོ༔ འདི་ལྟར་གྱི་སྣང་བ་ཐམས་ཅད་མེད་པ་ལ་ཡོད་པར་སྣང་བས༔ དཀར་
དམར་སྣ་ཚོགས་སུ་གྲུབ་པ༔ མི་རྟག་པ་ལ་རྟག་པར་འཛིན་པ༔ མི་བདེན་པ་ལ་བདེན་པར་འཛིན་པ༔ འགྲོ་བ་རྣམས་འཆིང་བའི་རྒྱུ་ནི༔ སྒྱུ་མ་ལྟ་བུ་

༄༅། །ཡིན་ཞེས་གསུངས་འདུག་ཀྱང་༔ འཁྲུལ་སྣང་བདེན་འཛིན་གྱི་དུ་མ་འདིར༔ ད་ལྟར་སྣང་བ་བདེན་པར་སྣང་བ༔ འདི་རྣམས་དང་
པོར་དངོས་པོ་མེད་པ་ལས་བྱུང་བས༔ ད་ལྟར་ཡང་མེད་བཞིན་དུ་སྣང་བ༔  ཐ་མར་ཡང་ཅིར་ཡང་མེད་པར་འགྲོ་ཞིང་༔ རྟག་བརྟན་ཟེར་ཟུག་གྲུབ་པ་མེད་པ་
འདི་དག་རང་བཞིན་མེད་པས༔ སྒྱུ་མ་ལྟ་བུ་ཡིན་སྙམ་དུ་བསམ་ཞིང་༔ ༈ དེ་ནས་རང་གི་མདུན་དུ་ཤིང་ཁྲུ་གང་བ་ཙམ་གཅིག་ལ༔ མེ་ལོང་ཤིན་ཏུ་གསལ་
བ་གཅིག་བཏགས་ལ༔ རང་ཁྲུས་དང་རྒྱན་གྱིས་སྤྲས་པའི་གཟུགས་མེ་ལོང་དུ་འཆར་བ་ལ་བལྟ༔ ཞིང་༔ དེ་ལ་བསྟོད་པ་ལ་སོགས་པ་བྱ་ཞིང་༔ དགའ་མི་དགའི་
སེམས་ཨེ་འདུག་བལྟ༔ འདུག་ན༔ རང་གིས་རང་ལ༔ རེ་སྡུག༔ མེ་ལོང་གི་གཟུགས་བརྙན་འདྲ་བའི་ལུས་འདི༔ བསྟོད་པས་དགའ་བ་སྐྱེ་བ་ཁྱོད་
རེ་འཁྲུལ༔ ལུས་འདི་ནི་རྒྱུ་རྐྱེན་རྟེན་འབྲེལ་ཚོགས་པའི་ལྟར་སྣང་ཙམ་ལས༔ དོན་ལ་ཡོད་མ་མྱོང་བས༔ བདག་ཏུ་འཛིན་ཅིང་དགའ་བ་ཅིལ་བྱེད༔ སྙམ་

དུ་བསམ་ཞིང་མེ་ལོང་གཟུགས་བརྙན་གྱི་ལུས་དེ་ཡུན་རིང་དུ་བསྒོམ༔ ཡང་སྨད་པ་དང་སྐྱོན་མཚང་དུ་མ་བརྗོད་ལ༔ མི་དགའ་བ་འདུག་གམ་བལྟ༔ འདུག་ན་
བསྟོད་སྨད་ཐམས་ཅད་ནི་བྲག་ཆ་དང་འདྲ་ཞིང་༔ ལུས་ལ་སྙིང་པོ་མེད་པས༔ དགའ་མིད་བའི་འདུ་ཤེས་སྐྱེ་བ་འཁྲུལ་སྙམ་དུ་བསམ་པའི༔ མེ་ལོང་གི་གཟུགས་བརྙན་དེ་
བློ་ཡུལ་དུ་གསལ་བར་བསྒོམ༔ བསྟོད་སྨད་གཉིས་རེས་མོས་བྱ་ཞིང་རོ་སྙོམ་མོ༔ ཐུན་གཅིག་གོ༔ དེ་ནས་ངག་བྲག་ཆ་ལྟར་སྦྱང་བ་ནི༔ བྲག་ཆ་ཡོད་པའི་གནས་
སུ་གྲོགས་མེད་པར་ཕྱིན་ལ༔ ལེགས་ཉེས་བཟང་ངན་གྱི་སྐད་ཆེན་པོ་བརྗོད་པས༔ ཚུར་ལན་མོ་བྱུང་བ་དང་༔ བྲག་ཆའི་སྒྲ་དེ་ལ་གྲགས་སྟོང་འཛིན་པ་མེད་པ་ལྟར༔ 
རང་གི་ངག་ཀྱང་བྲག་ཆ་ལྟར་སྦྱོང་ངོ་༔ ༈ །ཡིད་སྨྲིག་སྒྱུ་ལྟར་སྦྱང་པ་ནི༔ སྨིག་སྒྱུ་ལ་ལྟ་བའམ་བསྒོམ་ཞིང་བཙལ་བས་མ་རྙེད་པ་ལྟར༔ ཡིད་གཡོ་
བའི་རྟོགས་ཚོགས་ཐམས་ཅད་ཀྱང་སྨིག་སྒྱུ་ལྟར་རང་བཞིན་མེད་པས༔ ཐུན་གཉིས་པའོ༔ དེ་ནས་མེ་ལོང་གཟུགས་བརྙན་དེ་རང་གི་ལུས་ལ་བསྟིམ་ལ༔ ལུས་

༄༅། །སྣང་ཡ་རང་བཞིན་མེད་པར་བསྒོམ་ཞིང་༔ སྐབས་སུ་འདི་ལྟར་བསམ་སྟེ༔ བཅོམ་ལྡན་འདས་ཐུབ་པ་ཆེན་པོས༔ ཆོས་
ཐམས་ཅད་སྒྱུ་མའི་དཔེ་བཅུར་གསུངས་ཏེ༔ འདུས་བྱས་ཀྱི་ཆོས་ཐམས་ཅད་ནི་སྒྱུ་མ་ལྟ་བུ༔ རྨི་ལམ་ལྟ་བུ་༔ གཟུགས་བརྙན་ལྟ་བུ༔ དྲི་ཟའི་གྲོང་ཁྱེར་ལྟ་
བུ༔ བྲག་ཆ་ལྟ་བུ༔ ཆུ་ཟླ་ལྟ་བུ༔ ཆུ་བུར་ལྟ་བུ༔ མིག་ཡོར་ལྟ་བུ༔ སྤྲུལ་པ་ལྟ་བུ་ཡིན་ཏེ༔ བདེན་པར་གྲུབ་པ་མེད་སྙམ་དུ་བསམ༔ ༈ སྐབས་
སུ་གྲོགས་ཡོད་ན་དངོས་སུ་སྨྲ་བཅུག་པའམ༔ མེད་ན་ཡིད་ཀྱིས༔ རང་ལ་བསྟོད་པ་དང་བཀུར་སྟི་མང་པོ་བྱེད་པར་བསྒོམ༔ དགའ་བའི་རྟོག་པ་སྐྱེས་
ན་བདེན་མེད་དུ་རོ་སྙོམས༔ ཡང་སྨད་པ་དང་༔ འཕྲོག་བཅོམ་བརྡུང་བཙོག་བྱེད་པར་བསྒོམ༔ མི་དགའ་བསྐྱེད་ན་བདེན་མེད་དུ་རོ་སྙོམས་ཤིང་༔ མེ་ལོང་
གི་གཟུགས་བརྙན་ལ་བསྟོད་སྨད་བྱེད་པ་དང་ཁྱད་པར་མེད་པར་བསྒོམ་ཞིང་རོ་སྙམས༔ དངོས་སུ་ཡང་བསྟོད་སྨད་ཀྱི་བྱ་བ་བྱུང་དུས༔ མེ་ལོང་གི་གཟུགས་

བརྙན་ལྟར་རོ་སྙམས༔ གལ་ཏེ་ཆགས་སྡང་སྐྱེས་ན༔ གོང་གི་དམིགས་པ་ལ་ཡུན་རིང་དུ་སྦྱོང་ངོ་༔ དེ་ལྟར་ཆོས་བརྒྱད་ཐམས་ཅད་སྒྱུ་མའི་དཔེ་བཅུད་དང་
འདྲ་བར་རྒྱུད་ལ་སྐྱེས་ན༔ མ་དག་པའི་སྒྱུ་ལུས་འབྱོངས་པའོ༔ ཐུན་གསུམ་པའོ༔ ༈ གཉིས་པ་དག་པའི་ལུས་སྦྱང་བ་ནི༔ སེམས་བསྐྱེད་གོང་
ལྟར་བྱས་ཏེ༔ ལུས་སྐྱིལ་ཀྲུང་གིས་འདུག་ལ༔ བླ་མ་ཁྲིའི་སྟེང་དུ་རང་གི་ཡི་དམ་མམ༔ རྡོ་རྗེ་སེམས་དཔའ་ཆ་ལུགས་རྒྱན་དྲུག་གིས་སྤྲས་ཏེ་བཞུགས༔ ལ༔ 
སློབ་མ་རྣམས་ཤེལ་མིག་ལ་སྦྱར་ལ༔ རྡོ་རྗེ་སེམས་དཔའི་སྐུ་ལ་བལྟས་༔ པས༔ འཇའ་འོད་སྣ་ལྔ་ལས་གྲུབ་པའི་རྡོ་རྗེ་སེམས་དཔའི་སྐུ་གཉིས་བརྩེགས་གསུམ་བརྩེགས་
ལ་སོགས་པ་འཆར་རོ༔ སྣང་ལ་རང་བཞིན་མེད་པའི་སྐུ་དེ་བློ་ཡུལ་དུ་ལམ་མེ་བསྒོམ་མོ༔ ཐུན་བཞི་པའོ༔ ༈ དེ་ནས་ལྷ་སྐུ་སྣང་ལ་རང་བཞིན་མེད་
པའི་སྐུ་དེ་ཡང་༔ བློ་ཡུན་དུ་གསལ་བར་བྱུང་བ་དང་༔ རང་གི་ལུས་ལ་བསྟིམ་ཞིང་༔ རང་ལུས་དེ་ལྟར་གསལ་བར་འབྱོངས་པ་དང་༔ སྣོད་བཅུད་ཐམས་ཅད་

༄༅། །དེ་ལྟར་བསྒོམ་ཞིང་གསལ་བར་འབྱོངས་ཙམ་ན༔ དག་པའི་སྒྱུ་ལུས་འབྱོངས་པ་ཡིན་ཏེ༔ བར་དོའི་ཞི་ཁྲོའི་སྐུ་ཤར་བའི་དུས་སུ་
གྲོལ་བར་ཐུག་ཆོད་པས༔ སྐྱེ་གནས་བར་དོའི་ཉམས་ལེན་གྱི་དངོས་གཞི་ཡང་འདི་ཁོ་ན་ཡིན་ལ༔ རྨི་ལམ་བར་དོ་དང་ཆོས་ཉིད་བར་དོའི་སྔོན་འགྲོ་ནི་འདི་ཁོ་ན་ལ་རག་
ལས་པས༔ ཤིན་ཏུ་འབད་པར་བྱའོ༔ མ་དག་པའི་སྒྱུ་ལུས་ནི༔  སྲིད་པ་བར་དོའི་སྔོན་འགྲོར་ཡང་གཅེས་པས༔ སྒྱུ་ལུས་གཉིས་པོ་འདི་བར་དོའི་ཉམས་
ལེན་དངོས་གཞིའོ༔ སྒྱུ་ལུས་ཞེན་པ་རང་གྲོལ་གྱི་ཁྲིད་༔ ས་མ་ཡཱ༔ ༈ དེ་ནས་མཚན་མོའི་ཁྲིད༔ རྨི་ལམ་འཁྲུལ་པ་ཡང་གྲོལ་གྱི་ཁྲིད་ལ་གསུམ་
སྟེ༔ རྨི་ལམ་བཟུང་བ༔ སྦྲུལ་ཞིང་བསྒྱུར་བ༔ རྨི་ལམ་ལམ་གྱི་གེགས་བསལ་བའོ༔ དང་པོ་རྨི་ལམ་བཟུང་བ་ནི༔ རྨི་ལམ་བག་ཆགས་ཁྲིད་པ་ཡིན་
བས༔ ཉིན་བར་གྱི་སྣང་བ་ཐམས་ཅད་རྨི་ལམ་ལྟ་བུ༔ སྒྱུ་མ་ལྟ་བུར་སྦྱང་བར་བྱ་སྟེ༔  ཕར་ཕྱིན་ལས༔ ཆོས་ཐམས་ཅད་རྨི་ལམ་ལྟ་བུ༔ སྒྱུ་མ་ལྟ་བུའོ༔ 

ཞེས་གསུངས་པ་ལྟར་ཁོང་དུ་ཆུད་པར་བྱ་ཞིང་༔ ཁྱད་པར་དུ༔ ཉིན་སྣང་སྒྱུ་ལུས་ཀྱི་ཁྲིད་ལ་སྦྱང་བ་གཅེས་ཤིང་༔ འདིའི་སྐབས་སུ༔ ཡུལ་དང་གྲོང་
ཁྱེར་ཁང་ཁྱིམ༔ གྲོགས་དང་གླིང་བརྗོད་བྱ་བྱེད་ཐམས་ཅད་རྨ་ལམ་ཡིན་ནོ་སྙམས་པའི་འདུན་པ་དྲག་པོ་བྱ༔ ངག་ཏུ་ཡང་རྨི་ལམ་ཡིན་རྨི་ལམ་ཡིན་ཞེས་བརྗོད་ཅིང་༔ 
རྨི་ལམ་རང་ཡིན་ནོ་སྙམ་པའི་འདུན་པ་དྲག་པོ་རྒྱུན་ཆགས་སུ་བྱའོ༔ དེ་ནས་སྲོད་ལ་ཉལ་བའི་དུས་སུ་ཡང་༔ ནམ་མཁའ་དང་མཉམ་པའི་སེམས་ཅན་ཐམས་ཅད་
ཀྱི་དོན་དུ༔ སྒྱུ་མ་ལྟ་བུའི་ཏིང་ངེ་འཛིན་ཉམས་སུ་བླངས་ནས༔ རྫོགས་པའི་སངས་རྒྱས་ཐོབ་པར་བྱ༔ དེའི་ཆེད་དུ་རྨི་ལམ་སྦྱང་སྙམ་དུ་སེམས་བསྐྱེད་
ཅིང་༔ དེ་ནས་ཉལ་བའི་དུས་སུ༔ གཞོགས་གཡས་པ་ས་ལ་ཕབ༔ མགོ་བྱང་དུ་བསྟན༔ ལག་པ་གཡས་ཀྱིས་འགྲམ་པ་སྐྱོར༔ གཡོན་
པ་དཔྱིའི་སྟེང་དུ་བཞག་ལ༔ ལུས་ཡི་དམ་དུ་གསལ་ན་བསྒོམ༔ མ་གསལ་ན་ཡིན་ནོ་སྙམ་པའི་ང་རྒྱལ་བྱ༔ སྔས་སུ་རྩ་བའི་བླ་མ་བཞུགས་པ་དེའི་པང་དུ་

༄༅། །མགོ་བཞག་པར་བསམས་ལ༔ རང་གི་མགྲིན་པར་ཨོ་རྒྱན་པདྨ་ཚོན་གང་བ་འཛུམ་མདངས་ཅན༔ སྣང་ལ་རང་བཞིན་མེད་པ་གཅིག་
ཡེ་རེ་བ་ལ་སེམས་གཏད་དེ༔ རྨི་ལམ་ཟིན་པར་བྱིན་གྱིས་བརླབ་དུ་གསོལ༔ རྨི་ལམ་རྨི་ལམ་དུ་ངོ་ཤེས་པར་བྱིན་གྱིས་བརླབ་ཏུ་གསོལ༔ ཞེས་གསོལ་བ་ཡིད་ཀྱིས་
བཏབ་ལ༔ སེང་གེའི་ཉལ་སྟབས་བྱ་སྟེ༔ རྨི་ལམ་རྨི་ལམ་དུ་ངོ་ཤེས་པར་བྱའོ་སྙམ་པའི་འདུན་པ་དྲག་པོའི་ངང་ནས༔ རྟོག་པ་གཞན་གྱིས་བར་མ་ཆོད་པར་
གཉིད་དུ་འགྲོ་བར་བྱའོ༔ དེས་ལན་གཅིག་ལ་མ་ཟིན་ནའང༔ ལན་མང་དུ་བསྐྱར་ཞིང་འདུན་པ་དྲག་པོས་ནན་ཏན་ཏུ་བྱའོ༔ རྣངས་པར་གཉིད་སད་པ་
དང་༔ མདངས་རྨི་ལམ་དེ་ཙམ་ཞིག་རྨིས་པ་ཐམས་ཅད་སད་པའི་དུས་ན་གཅིག་ཀྱང་མི་འདུག་པ༔ དེ་དང་འདྲ་བར༔ དེ་རིང་གི་ཉིན་སྣང་འདི་རྣམས་ཐམས་
ཅད་དོ་ནུབ་རྨི་ལམ་ཤར་བ་དང་༔ ཁྱད་གཅིག་ཀྱང་མེད་དེ༔ ཉིན་མཚན་གཉིས་ཀ་རྨི་ལམ་ལ་ཁྱད་མི་འདུག་པས༔ སྒྱུ་མ་ཡིན༔ རྨི་ལམ་ཡིན་སྙམ་

པའི་འདུན་པ་དྲག་པོ་ཏུ་རེ་བ་བྱ༔ ཐུན་གཅིག་པའོ༔ དེ་ལ་ལན་མང་དུ་སྦྱངས་ཀྱང་མ་ཟིན་ན༔ ཡང་གཞན་སྔར་དང་འདྲ་བ་ལས༔ རང་ཉིད་ཡི་དམ་དཔའ་
བོ་གཅིག་པར་བསྒོམས་པའི་མགྲིན་པར་ཡང་ཡི་དམ་མཚོན་གང་བ་གསལ་ཡེ་རེ་བ་ལ་ཤེས་པ་དྲག་པོ་གཏད་པས༔ རྨི་ལམ་རྨི་ལམ་དུ་ཤེས་པར་བྱའོ་སྙམ་པའི་འདུན་
པས་གཉིད་ལོག་གོ༔ ཐུན་གཉིས་པའོ༔ དེ་ལ་ཡང་ཟིན་པར་དཀའ་ན༔ མགྲིན་པར་པདྨ་འདབ་བཞི་གསལ་བའི་དབུས་སུ་ཨོཾ མདུན་དུ་ཨཱ༔ 
གཡས་སུ་ནུ༔ རྒྱབ་ཏུ་ཏ༔ གཡོན་ཏུ་ར་བཞི་བསྒོམས་ལ༔ དང་པོར་འདུས་ཀྱི་ཨོཾ་ལ་འདུན་པ་གཏད༔ དེ་ནས་གཉིད་ཐམ་ཐུམ་ཡ༔ མདུན་གྱི་ཨཱཿལ་
རིག་པ་གཏད༔ གཉིད་ཟིམ་འགྲོ་བ་དང་༔ གཡས་ཀྱི་ནུ་ལ་གཏད༔ གཉིད་ཆེར་ཡུར་ཙམ་ན་རྒྱབ་ཀྱི་ཏ་ལ་གཏད༔ གཉིད་དུ་ཧྲུལ་འགྲོ་ཙ་ན༔ གཡོན་
གྱི་ར་ལ་གཏད༔ གཉིད་ཀྱི་དུས་སུ་དབུས་ཀྱི་ཨོཾ་ལ་འདུན་པ་གཏད་ལ༔ རྨི་ལམ་གྱི་འདུན་པ་དང་བཅས་པས་རྟོག་པ་གཞན་གྱིས་བར་ཆད་པར་གཉིད་པས༔ རྨི་ལམ་

༄༅། །ཟིན་ནོ༔ ཐུན་གསུམ་པའོ༔ ཡིག་འབྲུ་མི་གསལ་ཞིང་དེ་ལ་ཡང་མ་ཟིན་ན༔ ཡང་མགྲིན་པར་འོད་ཀྱིས་ཐིག་ལེ་གསལ་ཡེ་རེ་བ་ལ་
དམིགས་པ་གཏད་ཅིང་༔ རྨི་ལམ་གྱི་འདུན་པས་གཉིད་ལོག་པས་ཟིན་ནོ༔ ཐུན་བཞི་པའོ༔ དམིགས་པ་དེ་རྣམས་རེས་མོས་སུ་བསྒོམ་ཞིང་ཉིན་སྣང་རྨི་ལམ་གྱི་
འདུན་པ་དྲག་པོ་སྦྱངས་པས༔ ཐམ་ཡང་ཟླ་བ་གཅིག་ཚུན་ཆད་ལ་ཟིན་ནོ༔ དེ་ཡང་དང་པོར་རྨི་ལམ་མང་དུ་འགྲོ༔ དེ་ནས་གསལ་དུ་འགྲོ༔ དེ་ནས་ཟིན་
པར་འགྱུར་རོ༔ དེ་ཡང་འཇིགས་སྐྲག་གི་རྐྱེན་གཅིག་ལ་བརྟེན་ནས༔ རྨི་ལམ་ཡིན་སྙམ་དུ་ངོས་ཟིན་པར་སླ༔ རང་ཤུགས་སུ་ཟིན་པར་དཀའ་སྟེ༔ ཟིན་ན་
བརྟན་པ་ཡིན་ནོ༔ དེ་རྣམས་གང་ལ་ཡང་མ་ཟིན༔ དམ་ཚིག་ལ་སེལ་ཡོད་པ་ཡིན་པས༔ སྐྱབས་འགྲོ་སེམས་བསྐྱེད༔ བསྐངས་བཤགས་ཡིག་
བརྒྱ༔ ཚོགས་འཁོར་ལ་འབད༔ གྲིབ་ལ་འཛེམས་ཞིང་སྔར་བཞིན་བསྒོམས་པས་ཟླ་བ་གཉིས་གསུམ་ཙམ་ལ་ཟིན་ནོ༔ དེ་ཡང་རྣམ་བཟུང་དུ་ཟིན་པར་གྱུར་

པ་དང་༔ དེ་ནས་རྨི་ལམ་སྤྲུལ་བསྒྱུར་ལ་བསླབ་པ་ནི༔ རྨི་ལམ་ཟིན་པའི་དུས་སུ༔ ད་ལྟ་རྨི་ལམ་གྱི་དུས་ཡིན་པས༔ གང་དུ་ཡང་བསྒྱུར་དུ་རུང་སྙམ་དུ༔ རྨི་ལམ་
དུ་འདྲིའི་ཆོ་འཕྲུལ་སྤྲེའུ་ལ་སོགས་པ་འམ༔ མི་ཁྱིལ་སོགས་པ་གང་བྱུང་བ་དེ༔ ཡི་དམ་གྱི་ལྟར་བསྒོམས་པས་དེར་འགྱུར་རོ༔ དེ་མང་དུ་སྤྲུལ་ཞིང་གང་འདོད་བ་དེར་
བསྒྱུར་བ་ལ་བསླབ་པའོ༔ ཐུན་ལྔ་པའོ༔ ཡང་རྨི་ལམ་ཟིན་པའི་ཚེ༔ ཤར་མངོན་པར་དགའ་བའམ༔ ནུབ་ཕྱོགས་ཨོ་རྒྱན་གྱི་ཞིང་དུ་འགྲོ་བའི་འདུན་
པ་དྲག་པོ་གཏད་པས༔ དེར་འགྲོ་ཞིང་ཆོས་ཞུ་ནུས་པ་དང་༔ གདོན་གྱི་ཆོ་འཕྲལ་ལ་ཁྱུང་ལ་སོགས་པའམ་རྟ་མགྲིན་ལ་སོགས་པར་སྤྲུལ་ནས་བཏུལ་བ་ལ་སོགས་པ་གང་
འདོད་དུ་སྤྲུལ་ཞིང་བསྒྱུར་བ་ལ་སྤྱོང་ངོ་༔ གཞན་ཡང་མང་པོ་གཅིག་ཏུ་བསྡུ༔ གཅིག་མང་པོ་ལ་སྤེལ་བ་ལ་སོགས་ལ་སྦྱོང་ངོ་༔ ཐུན་དྲུག་པའོ༔ དེ་ནས་རྨི་
ལམ་ཐོག་རྫིས་ལ་བསླབ་པ་ནི༔ རྨི་ལམ་ཟིན་པ་དང་༔ ཆུ་ཆེན་པོའི་འགྲོམ་དུ་ཕྱིན་པ་ལ༔ བདག་རྨི་ལམ་ཡིད་ཀྱི་ལུས་ཡིན་པས༔ ཆུ་ཡིས་ཁྱེར་བ་མེད་སྙམ་

༄༅། །དུ་བསམ་ལ་ཚུར་མཆོངས་པས་ཆུས་ཁྱེར་བ་མེད་པར་བདེ་སྟོང་དུ་ཕྲིལ་ཕྲིལ་འཆར་རོ༔ དང་པོར་བདག་འཛིན་གྱི་ཞེན་པས་ཅུང་ཟད་མི་ཕོད་
དེ༔ གོམས་ནས་ཡང་མི་འབྱུང་ངོ་༔ དེ་བཞིན་དུ༔ མེ་དང་༔ གད་གཡང་དང་༔ གཅན་གཟན་ལ་སོགས་པ་ཐམས་ཅད་ལ༔ དེའི་ཐོག་རྫིས་
བྱས་པས༔ ཡང་བ་ཐམས་ཅད་ཏིང་ངེ་འཛིན་དུ་འཆར་རོ༔ དེ་ཐམས་ཅད་ཀྱི་གནད་ཉིན་སྣང་སྒྱུ་ལུས་ལ་སྦྱང་ཞིང་༔ རྨི་ལམ་གྱི་འདུན་པ་དྲག་པོ་བྱ་གཉིད་
ཁར་མགྲིན་པར་བླ་མའམ་ཡི་དམ༔  ཡིག་འདུ༔ ཐིག་ལེ་གང་ལ་ངོས་ཟིན་པ་དེ་ལ་དམིགས་པ་གཏད་པ་གལ་ཆེ་ཞིང་༔ བག་ཆག་ཀྱི་བར་མཆོད་པ་གཅེས་སོ༔ 
ཐུན་བདུན་པོའོ༔ རྗེས་སུ་རྨི་ལམ་གྱི་གེགས་བསལ་བ་ལ་བཞི་སྟེ༔ སད་འབྱམས༔ བརྗེད་འབྱམས༔ འཁྲུལ་འབྱམས༔ སྟོང་འབྱམས་
དང་བཞིའོ༔ དང་པོ་སད་འབྱམས་ནི༔ ལས་དང་པོ་པས༔ རྨི་ལམ་ཡིན་སྙམ་ནས༔ ངོས་ཟིན་མ་ཐག༔ གཉིད་སད་པ་ལ་འབྱམས་པའོ༔ 

དེ་བསལ་བ་ནི༔ དམིགས་པ་སྙིང་ཁ་མན་ཆད་ལ་བཟུང་ཞིང་༔ རྐང་མཐིལ་གཉིས་སུ་མུན་པའི་ཡི་གེ་ཞེས་བྱ་བ༔ ཐིག་ལེ་ནག་པོ་སྲན་མའི་རྡོག་མ་ཙམ་
ལ་སེམས་གཏད་དེ་གཉིད་པས་སེལ་ལོ༔ གཉིས་པ་བརྗེད་འབྱམས་ནི༔ རྨི་ལམ་ཟིན་པ་དང་༔ ཡང་དེ་ཀ་ལ་འཁྲུལ་ཞིང་༔ རྨི་ལམ་རང་ཁ་རམ་
འགྲོ་བའོ༔ དེ་བསལ་བ་ནི༔ ཉིན་པར་སྒྱུ་ལུས་སྦྱང་ཞིང་རྨི་ལམ་གྱི་འདུན་པ་ལ་གོམས་པར་བྱ༔ གཉིད་དུ་འགྲོ་ཁར་ཡང་༔ རྨེ་ལམ་རྨི་ལམ་དུ་ཤེས་ཤིང་
མ་འཁྲུལ་བར་བྱ་སྙམ་པའི་འདུན་པས་གཉིད་ལོག་ཅིང་༔ རྨི་ལམ་ཟིན་དུས་ཀྱང་མ་འཁྲུལ་བར་བྱ་སྙམ་པའི་དྲན་པ་བརྟན་པོ་བྱས་པས་སེལ་ལོ༔ གསུམ་པ་འཁྲུལ་
འབྱམས་ནི༔ བག་ཆགས་ངན་པའི་འཁྲུལ་སྣང་ཁོ་ན་རྨི་ཞིང་འབྱམས་ནས་ཡེ་མ་ཟིན་ན༔ ཉིན་པར་རྨི་ལམ་གྱི་འདུན་པ་དྲག་པོ་དང་༔ སྒྱུ་ལུས་ནན་ཆེར་
སྦྱང་༔ སྒྲིབ་སྦྱང་༔ བསྐང་བཤགས༔ ཚོགས་བསགས་ལ་འབད༔ རླུང་སྲོག་རྩོལ་དྲག་ཏུ་བསྒོམས་ཤིང་གནུག་བསྲིངས་པས་སེལ་ལོ༔ 

༄༅། །བཞི་པ་སྟོང་འབྱམས་ནི༔ འདུན་པ་དྲག་པོས་གཉིད་ཡར་ཏེ་ཤེས་པ་གཏིང་ནས་གཉིད་མི་ཕེབས་པར་འབྱམས་ན༔ དེ་བསལ་བ་ནི༔ 
སྙིང་གི་དཀྱིལ་དུ་ཐིག་ལེ་ནག་པོ་ཞིག་བསམ་སྟེ༔ འདུན་པ་མི་དྲག་ཙམ་ཡུད་དེ་བ་ལ་གཉིད་ལ༔ མི་བསྒོམ་པར་ཀློང་པས༔ གཉིད་ཕེབས་པ་དང་༔ ཟིན་
པར་འགྱུར་རོ༔ གཞན་ཡང་དྲིད་འབྱམས་ཀྱི་གེགས་ཞེས་བྱ་བ་ནི༔ དང་པོ་སྐྱོ་ཤས་ངེས་འབྱུང་གིས་རི་ཁྲོད་ལ་སོགས་ལ་སྒྲུབ་པ་ཅུང་ཟད་རེ་ཡང་བྱས༔ རྨི་
ལམ་ཡང་ཟིན་ནས་ཡོད་པ་ལ༔ རྗེས་སུ་འདོད་ཡོན་གྱི་འཁྲི་བ་མ་ཆོད་ནས་འདུ་འཛི་ལ་གཡེངས་པས༔ ཇེ་ཞན་ལ་ཐ་མལ་དུ་ཁྲེས་ཀྱིས་སོང་ནས༔ དྲེད་པོ་ཆོས་རྒྱུས་
མཁན༔ གཞན་གྱིས་ཆོས་དང་ཉམས་ལེན་གང་བྱེད་པ་ཐམས་ཅད་ལ་དག་སྣང་མི་སྐྱེ་བར༔ རང་ཉམས་ལ་མཇལ་ཞིང་དེ་ཙམ་གཅིག་དང་རང་གིས་ཀྱང་བྱས་ཏེ་ད་
ལྟ་འདི་འདྲ་རེད༔ གཞན་ཡང་དེ་དང་འདྲ་སྙམ་ནས་དྲེད་པོར་འབྱམས་པའོ༔ དེ་སེལ་བ་ནི༔ དལ་འབྱོར་རྙེད་དཀའ་བ༔ འཆི་བ་མི་རྟག་པ་བསྒོམ་

པ༔ འཁོར་བའི་ཉེས་དམིགས་བསྒོམ་པ་གཙོ་ཆེར་བྱས་པ་ཚེ་འདི་བློས་བཏང་ཞིང་༔ རི་ཁྲོད་ལ་སོགས་དབེན་པར་རྩེ་གཅིག་ཏུ་སྒྲུབ་པ་ལ་འབད་པས༔ སྔར་
གྱི་ཉམས་རྟོགས་སོར་ཆུད་ནས་རྨི་ལམ་ཡང་ཟིན་པར་འགྱུར་རོ༔ གཞན་ཡང་བླ་མ་ལ་མོས་གུས་མེད་ན་རྨི་ལམ་མི་ཟིན༔ དམ་ཚིག་ཉམས་ན་མི་ཟིན༔ གོམས་པ་
ཆུང་ན་མི་ཟིན༔ གདམས་པའི་གནད་མེད་ན་མི་ཟིན་པས༔ དེའི་བཙོས་ཐབས་ཤེས་པར་བྱའོ༔ དེ་ཡང་རྨི་ལམ་བར་དོ་འདི་བྱེད་ན༔ ཆོས་ཉིད་དང་སྲིད་པ་བར་དོ་ཡང་༔ 
རྨི་ལམ་དང་འདྲ་བས་བར་དོ་ཟིན་པར་གསུངས་སོ༔ དེ་ཡང་རྨི་ལམ་ལེན་བདུན་ཟིན་བར་དོ་ངོས་ཟིན་པར་གསུངས་སོ༔ རྨི་ལམ་བར་དོའི་ཁྲིད་ལིག་འཁྲུལ་པ་རང་གྲོལ་
ཞེས་བྱ་བ༔ ས་མ་ཡ༔ དེ་ནས་རྨི་ལམ་བརྟན་པར་གྱུར་པ་དང་༔ རྨི་ལམ་འོད་གསལ་དུ་བསྒྱུར་བའི་ཁྲིད་གཏི་མུག་རང་གྲོལ་ལ་བསླབ་པ་ནི༔ ཟླ་བ་གཅིག་
གིས་བར་དུ། མཚམས་དམ་དུ་བཅད་ཅིང་གྲིབ་མ་ལ་འདུག༔ ཟས་བཟང་ཞིང་བཅུད་ཆེ་བ་ཟ༔ བསྐུ་མཉེ་ལ་སོགས་པ་བྱའོ༔ དེ་ནས་ཚེས་གཅིག་ནས་

༄༅། །གསུམ་གྱི་བར་དུ་གཉིད་བཅག་ལ༔ དེ་ནས་བཅོ་ལྔའི་བར་དུ༔ མཚན་ཐུབ་པའི་མར་མེ་ཚིལ་ཆེན་བཞུས་པ་ལྟམས༔ བླ་མ་
ཡི་དམ་མཁའ་འགྲོ་ལ་ཚོགས་འཁོར་འབུལ༔ མི་ཤས་བརྒྱན་པའི་གཏོར་མ་བཤམས༔ གྲོགས་ཉམས་མྱོང་ཡོད་པ་གཅིག་ཀྱང་རྩར་བཞག་གོ༔ དེ་ནས་
དངོས་གཞི་ལ༔ ཐོག་མར་ནམ་མཁའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཐོབ་པར་བ༔ དེའི་ཆེད་དུ་འོད་གསལ་གཏི་མུག་རང་གྲོལ་
བསྒོམ་པར་བྱ་སྙམ་དུ་སེམས་བསྐྱེད༔ ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་གཏི་མུག་འོད་གསལ་དུ་འཆར་བར་བྱིན་གྱིས་བརླབ་ཏུ་གསོལ༔ 
ཞེས་གསོལ་བ་བཏབ་པས༔ མགོ་བྱང་དུ་བསྟན་ལ་སེང་གེའི་ཉལ་སྟབས་ཀྱིས་ཉལ་ལ༔ རླུང་ཅུང་ཟད་ལ་མགྲིན་པར་དགུག༔ མིག་གྱེན་ལ་ཧྲིག་གེ་བལྟ༔ 
སྟིང་གར་ཐིག་ལེ་དཀར་པོ་འོད་ཀྱི་རྣམ་པ་ཅན་གཅིག་ཡེ་རེ་གསལ་བ་ལ་དམིགས་པ་གཏད་དེ༔ རིག་པ་གསལ་ཡེ་རེ་བ༔ འོད་གསལ་གྱི་ངང་ལ་གཉིད་དུ་སོང་

བ་དང་༔ རྨི་ལམ་དུ་སེམས་འོད་གསལ་ནམ་མཁའ་དངས་པའི་དཀྱིལ་ལྟ་བུ༔ གསལ་སྟོང་བློ་བྲལ་དུ་འཆར་རོ༔ དེ་ཡང་དབང་པོར་བ་ནི༔ ད་ལྟའི་རིག་
པ་རྗེན་པར་ངོ་འཕྲོད་པའི་གང་ཟག་དེ༔ ད་ལྟའི་རྟོགས་པ་གཉིད་འཐུམ་པོ་ལ་འགྲོ་བ་འོད་གསལ་ཞེས་བྱ་སྟེ༔ དེ་ནི་འཆི་བའི་དུས་སུ༔ བར་དོར་གཞིའི་
འོད་གསལ་འཇག་མའི་སྲིན་བུ་ཡན་ལ་འཆར་བས༔ དེའི་དུས་སུ་མ་པང་དུ་བུ་རྒྱུག་པ་ལྟར་ངོ་འཕྲོད་པར་འགྱུར་ཏེ༔ སྐད་ཅིག་གི་ཆོས་སྐུའི་དགོངས་པ་མངོན་
དུ་གྱུར་པ་ལ་ཐེ་ཚོམ་མེད་པས༔ བར་དོ་དྲུག་ཀའི་ཆད་ན་འདི་ཁོ་ན་གཅེས་སོ༔ འདི་ངོ་འཕྲོད་པར་བྱེད་པ་ལ་སྐྱེ་གནས་བར་དོར་རིག་པ་ངོ་འཕྲོད་པ་ཤིན་ཏུ་གལ་ཆེ་ཞིག 
དེ་ཡི་རྟོགས་པ་དེ་རྨི་ལམ་བར་དོར་འོད་གསལ་འཛིན་པ་འདི་གཅེས་པའོ༔ དེ་ཡང་རིག་པ་རྗེན་པར་ངོ་འཕྲོད་པའི་གང་ཟག་གིས་ཆོས་ཉིད་ཀྱི་ངང་དུ་འོད་གསལ་འཛིན་
པ་ནི༔ ལུས་གནད་གོང་ལྟར་བཅས་པའི་ངང་ན༔ རིག་པ་གཅུན་ཏེ༔ གསལ་སྟོང་དུ་ཡེ་རེ་བ་ལ་རིག་པ་སྙིང་ཁར་གཏད་ལ་མ་ཡེངས་པར་གཉིད་ལོག་

དུས་ཀྱང་གོང་གི་གསལ་སྟོང་གི་ཉམས་དེའི་ངང་མ་ཤོར་བར་གསལ་ཡེ་རེ་བ་སྙིང་ཁར་གཏད༔ དེ་ནས་རྨི་ལམ་མེད་པ་ལྷན་ནེ་བདེ༔ རྣམ་པར་ཤེས་པ་འོད་གསལ་བ་
ཐིམ་པ་ཡིན༔ དེ་རྩ་ན་གཉིད་སྐྱེ་མེད་དྲན་མེད་གསལ་སྟོང་དུ་ལྷན་ནེ་གནས་པར་འགྱུར་ཏེ༔ དེའི་དུས་ཀྱི་གསལ་སྟོང་བློ་བྲལ་དེ་ངོས་ཟིན་པ་ཞེས་བྱ་སྟེ༔ དེ་དང་
འཆི་བའི་དུས་སུ་ཀྱི་རྣམ་པར་ཤེས་པ་འོད་གསལ་ལ་དྲི་མ་བའི་ཉམས་འདྲ་བས༔ བར་དོ་འབྱོངས་པ་ཡིན་ཏེ༔ ད་ལྟར་རྨི་ལམ་དུ་ངོས་ཟིན་པ་དང་༔ བར་དོའི་
རྩལ་སྦྱང་དངོས་གཞིའོ༔ ཐུན་གཉིས་པའོ༔ དེ་ལ་ཡང་ནས་ཡང་དུ་སྦྱངས་ཤིང་༔ གྲོགས་པོས་གཉིད་དུ་སོང་ནས་དར་གཅིག་ཙམ་ནད་ལ་ལུས་བསླངས་
ལ་འོད་གསལ་ཟིན་ནམ་དྲིཿ མ་ཟིན་ན་ལན་མང་དུ་བསྐྱར་བས་ཟིན་པར་འགྱུར་རོ༔ འདི་ནི་རྟོགས་པས་འོད་གསལ་ཞེས་བྱ་སྟེ༔ འོད་གསལ་ཀུན་གྱི་ནང་ནས་
མཆོག་ཏུ་གྱུར་པའོ༔ འདི་ལ་ཅིས་ཀྱང་མ་ཟིན་ན༔ ཉམས་ཀྱི་འོད་གསལ་ལ་བསླབ་པ་ནི༔ ལུས་གནད་གོང་ལྟར་ལས༔ རང་གི་སྙིང་གི་དབུས་སུ༔ 

༄༅། །པདྨ་འདབ་བཞིའི་ལྟེ་བ་ལ༔ རང་གི་རྩ་བའི་བླ་མ་དང་། ཨུ་རྒྱན་པདྨ་གཉིས་སུ་མེད་པའི་ངོ་བོ་གསལ་ཡེ་རེ་བ་ལ་དམིགས་པའི་
འབེན་བྱས་ཏེ༔ རིག་པ་གསལ་ཡེ་རེ་བ་ལ་གོང་ལྟར་གཉིད་ལོག་པ་ནས༔ རྣམ་པར་ཤེས་པ་འོད་གསལ་ལ་ཐིམ་པའི་བར་དུ་དང་མ་ཤོར་བར་བྱས་པས༔ དང་
པོ་གཉིད་འཐུམ་པའི་དུས་སུ༔ དྲན་མེད་གསལ་སྟོང་དུ་ཡེ་རེ་གནས་ཤིང་༔ རྗེས་སུ་རྨི་ལམ་གྱི་དོད་ལ༔ སྙིང་ཁའི་ཨུ་རྒྱན་གྱི་སྐུ་དེ་གསལ་ལམ་གྱིས་
འཆར༔ དེ་ནས་ལུས་རངས་པ༔ དེ་ནས་ཉལ་མལ༔ སྤྱིལ་པོ༔ ཡུལ་ཁམས་ཉིན་པར་དང་འདྲ་བའི་གསལ་སྣང་འཆར༔ ཤིན་ཏུ་འབྱོངས་
པས༔ རི་རབ་གླིང་བཞི་དང་བཅས་པ་གསལ་ལམ་གྱིས་འཆར་རོ༔ དེ་ལྟར་འཆར་བ་དེ་ཉམས་ཀྱི་འོད་གསལ་ཞེས་བྱ་བ་ཡིན་ཏེ༔ དེ་ལ་རྟོགས་པའི་འོད་
གསལ་གྱིས་རྒྱས་གདབ་པས་གཞིའི་འོད་གསལ་ངོ་འཕྲོད་དེ༔ བར་དོ་དང་པོར་སངས་རྒྱས་པ་ལ་ཐེ་ཚོམ་མེད་དོ༔ ཐུན་གསུམ་པའོ༔ དེ་ལ་ཡང་

ངོས་མ་ཟིན་ན༔ རང་གི་ལུས་ཡི་དམ་དུ་གསལ་བའི་ཁང་བའི་ནང་ཕྲུ་མ་ཕུས་བཏབ་པ་བཞིན༔ དངས་སིང་དེ་བའི་དབུས་སུ༔ རྩ་ཡི་དྭངས་མ་དབུ་མ་འོད་ཀྱི་
རྣམ་པ༔ སྣང་ལ་རང་བཞིན་མེད་པ༔ ཚངས་བུག་ནས་ལྟེ་འོག་གི་བར་དུ་དྲང་ཐལ་ལེ་བའི་སྙིང་ཁའི་ཐད་ཀྱི་དབུ་མའི་ནང་དུ༔ ཐིག་ལེའི་དྭངས་མ་དཀར་ལ་དམར་
བའི་མདངས་ཅན༔ གསལ་བའི་འོད་དང་ལྡན་པ༔ རླུང་གི་དྭངས་མ་ལས་བྱུང་བས༔ འཕུར་ལྷབ་ལྷབ་འོད་ཀྱི་རྣམ་པར་གསལ་བ༔  དེའི་འོད་ཀྱིས་ཁོང་
པའི་ནང་ཐམས་ཅད༔ འོད་ཀྱིས་རང་བཞིན་གསལ་ལྷང་ངེ་བ་ལ་དམིགས་ནས༔ རིག་པ་གསལ་སྟོང་ཡེ་རེ་གཉིད་ལོག་པ་ནས་འཐུག་པོའི་བར་དུ༔ དེའི་
ངང་མ་ཤོར་བར་བཟུང་བས་འོད་གསལ་ཟིན་པར་འགྱུར་རོ༔ ལན་གཅིག་མ་ཟིན་ནའང་༔ གྲོགས་ཀྱིས་ཡང་ཡང་དམིགས་པ་གསལ་གདབ་ཅིང་༔ དམིགས་
པ་རྣམས་རེས་མོས་སུ་བསྒོམས་པས་གང་རུང་གཅིག་ལ་ཟིན་པར་འགྱུར་རོ༔ འོད་གསལ་གྱི་ངོ་བོ་ནི་རྟོགས་པ་རྒྱུན་ཆད་དེ༔ གཉིད་དུ་སོང་བ་ནའང་༔ རྨི་

༄༅། །ལམ་གྱི་དངོས་པོ་གསལ་སྟོང་ནམ་མཁའ་དྭངས་བའི་དཀྱིལ་ལྟ་བུ་ཡུལ་མེད་རྗེན་པར་གནས་པ་ཡིན་ཏེ༔ གཉིད་སད་རྒྱུ་ཡོད་པ་ཙམ་ལས༔ 
ཏིང་ངེ་འཛིན་ཁོར་ཡུག་ཏུ་སོང་བའོ༔ ཉམས་ཀྱི་འོད་གསལ་ནི༔ གཉིད་དུ་སོང་ཡང་༔ མཐོང་སྣང་ཉིན་པར་མངོན་སུམ་ལྟར་རང་གནས་༔ ལུང་པ༔ ཡུལ་
ཁམས་ལ་སོགས་པ་གསལ་བར་མཐོང་ཞིང་༔ གཉིད་དུ་མ་སོང་ངམ་སྙམ་ནས་རྒྱུ་ཡོད་པའོ༔ གཉིད་དུ་སོང་སྙམ་ན་ནི༔ ཁྱིམ་གྱི་ནང་ནས་གི་དངོས་པོ་
གསལ་བར་མཐོང་བའོ༔ དེ་ལ་རྟོགས་པའི་འོད་གསལ་གྱིས་རྒྱས་ཐེབ་ན་མཆོག་ཏུ་གྱུར་ཏེ་བར་དོར་གོལ་བར་ངེས་སོ༔ བར་ངོ་དྲུག་གི་གལ་ཆེ་བའི་ཁྲིད༔ འོད་
གསལ་གཏི་མུག་རང་གྲོལ་ཞེས་བྱ་བ༔ ས་མ་ཡ༔ 

༔ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་གསུམ་པ་བསམ་གཏན་བར་དོའི་ཁྲིད་ཡིག་རིག་པ་རང་གྲོལ་ཞེས་བྱ་བ་བཞུགས་སོ༔

༄༅། །སྤྱི་དོན་གསུམ་པ་བསམ་གཏན་བར་དོའི་ཁྲིག་ཡིག་རིག་པ་རང་གྲོལ་ཞེས་བྱ་བ་སྟོན་ཏེ༔ དེ་ཡང་གོང་དུ་
རིག་པ་ངོ་སྤྲོད་ཅིང་འདི་ཁོ་ནའོ་ཞེས་བསྟན་པས་དེ་ལ་སེམས་གསལ་མི་གསལ་བ་གསལ་གདབ་པ་སྒེག་མོས་མེ་ལོང་ལ་བལྟ་བ་ལྟ་བ་ལྟ་བུའི་གདམས་ངག༔ རིག་
ལ་ཙིར་ཟིན་དུ་སོང་བས༔ དེ་ཉིད་ཁོ་ན་འཛིན་པར་སོང་བས་གྲོལ་མི་བཏུབ་པའི་ཕྱིར༔ འདིར་ངོ་འཕྲོད་པ་དེ་འཛིན་མེད་བློ་འདས་སུ་སྐྱོང་
ཞིང་༔ བོགས་འདོན་པའི་བསམ་གཏན་གྱི་ཁྲིད༔ རིག་པ་ལ་ཙིར་གྱིས་འཛིན་པ་གྲོལ་བར་བྱེད་པས༔ རིག་པ་རང་གྲོལ་གྱི་ཁྲིད་

ཅེས་བྱའོ༔ དེ་ཡང་གང་དུ་ངོ་སྤྲོད་ཅིང་རང་ངོ་ཤེས་པ་ཙམ་གྱིས་མི་ཆོག་སྟེ༔ དཔེར་ན་རང་གི་རྟ་རྒོད་ལོ་མང་པོར་ཡན་པར་བཞག་པས༔ 
བདག་པོས་ངོ་མ་ཤེས་པ་སྟེ༔ རྫི་འུས་ངོ་སྤྲད་ནས་ངོ་ཤེས་པ་ཙམ་གྱིས་མི་ཆོག་སྟེ༔ རྟ་རྒོད་དེ་ཐབས་ཀྱིས་བཟུང་ནས་བརྟུལ་ཞིང་ཁོལ་དུ་བཏུབ་པ་
གཅིག་དགོས་པ་ལྟར༔ སེམས་དམུ་རྒོད་འདི་ཡང་ངོ་འཕྲོད་པ་ཙམ་གྱིས་མི་ཆོག་སྟེ༔ ཀྱཻ་མ་བདག་ལ་བསམ་གཏན་བར་དོ་འཆར་དུས་འདིར༔ 
རྣམ་གཡེང་འཁྲུལ་པའི་ཚོགས་རྣམས་སྤངས་བྱས་ནས༔ ཡེངས་མེད་འཛིན་མེད་མཐའ་བྲལ་ངང་ལ་འཇུག༔ ཅེས་པས༔ ལས་

པས༔ ལས་དང་པོ་བས་ཡེངས་མེད་ཀྱི་དྲན་པས་སྐྱོང་ཞིང་བསྒོམ་དགོས་ཏེ༔ རྟ་རྒོད་པོ་བཏུལ་བའི་དུས་སུ་ཡེངས་མེད་ཀྱི་བརྩོན་འགྲུས་ཀྱིས་འདུལ་དགོས་ཤིང་༔ 
ཡེངས་ན་རྟ་ཤོར་རང་བརྡབ་ནས་ཕུང་བ་ལྟར༔ འདིར་ཡང་ལས་དང་པོ་པས་ཡེངས་ན༔ རྟོག་པ་རང་ཁར་འཆོང་ནས༔ ངན་སོང་དུ་ལྟུང་ཞིང་ཕུང་བར་འགྱུར་
བས༔ ཡེངས་བ་མེད་པའི་དྲན་པས་སྒོམ་འཚོལ་བར་བྱའོ༔ དེ་ལ་སྒོམ་པ་ཞེས་བྱ་བ་ནི༔ ཅི་ཡང་མི་སྒོམ་པའི་བླ་དྭགས་ཡིན་ལ༔ དོན་ལ་ནམ་མཁའ་གསུམ་
སྤྲུག་གི་བསམ་གཏན་ལ་མཉམ་པར་བཞག་པ་ནི༔ བལྟས་པས་གྲོལ་བ་ཚིག་གསུམ་པའི་རྒྱུད་ལས༔ ཀྱེ་གསང་བའི་བདག་པོ༔ ཆོས་ཀྱི་སྐུ་ཉམས་སུ་བླང་ན༔ 
ནམ་མཁའ་གསུམ་སྤྲུག་གི་གདམས་ངག་གོ༔ ཕྱིའི་ནམ་མཁའ་བར་སྣང་སྟོང་པ་འདི་ཡིན་ནོ༔ ནང་གི་ནམ་མཁའ་མིག་དང་སྙིང་གཉིས་འབྲེལ་བའི་རྩ་སྦུབ་སྟོང་པ་
དེ་ཡིན་ནོ༔ གསང་བའི་ནམ་མཁའ་རང་གི་སྙིང་རིན་པོ་ཆེའི་གཞལ་ཡས་ཁང་ངོ་༔ རང་གི་རིག་པ་མིག་ལ་གཏད༔ མིག་བར་སྣང་ལ་གཏད༔ མིག་བར་སྣང་

༄༅། །ལ་གཏད་ནས་བཞག་པས༔ ཡེ་ཤེས་ལྷག་པར་སྐྱེའོ༔ རང་གི་མིག་ལ་ཤེས་པ་གཏད་པའི་དུས་སུ༔ རྣམ་རྟོག་གང་གིས་
ཀྱང་མ་བསྒྲིགས་པར༔ རྟོག་མེད་ཀྱི་རིག་པ་རྐྱང་པ་འཆར་རོ༔ ཞེས་གསུངས་པས༔ བསྒོམ་གྱི་དངོས་གཞི་ནི༔ ལུས་རྣམ་སྣང་གི་ཆོས་བདན་གྱི་
ངང་ནས༔ ནམ་མཁའ་སུམ་སྤྲུག་གི་བསྒོམ་པ་ཞེས་བྱ་བ༔ ནང་སེམས་ཉིད་སྟོང་པ་འདི་༔ བར་འགྱུ་བའི་ལམ་རྩ་སྦུབ་སྟོང་པ་ལ་གཏད་དེ༔ སྒོ་རྒྱ་
བཞག་ཆུའི་སྒྲོན་མ་ཞེས་བྱ་བ༔ རིག་པ་མིག་ལ་གཏད༔ མིག་ཕྱིའི་ནམ་མཁའ་སྟོང་པ་འདི་ལ་ཅེ་རེ་བལྟས་ལ༔ རིག་པ་ཡང་མདུན་གྱི་ནམ་མཁའ་ལ་
དམིགས་པ་དང་བསྒོམ་རྒྱུ་ཅི་ཡང་མེད་པར༔ མ་ཡེངས་ཙམ་དུ་ཧྲིག་གེ༔ གསལ་ལེ་ཡེ་རེ༔ ཕྱ་མེ་བཞག༔ དང་པོར་ཐུན་ཆུང་བ་ལ་བསླབ༔ གོམས་
ནས་ཇེ་རིང་ཇེ་རིང་དུ་བསླབ་ཅིང་༔ འཕྲོ་འཇོག་པའི་ཚེ་ཧར་ལང་དུ་མི་བྱ་བར༔ བསྒོམ་ཉམས་དེ་མ་ཤོར་བར་དལ་དབུས་ལངས་ལ་རིག་པ་ངང་མ་ཤོར་བར་

མ་ཡེངས་འཛིན་མེད་ཀྱི་ངང་ལ་འགྲོ༔ བཟའ་བཏུང་སྨྲ་བརྗོད་༔ བྱ་བ་གང་བྱེད་ཀྱང་༔ ཡེངས་མེད་ཀྱི་དྲན་པ་སོ་མ་ཤོར་བར་བསྐྱང་ངོ་༔ མཉམ་བཞག་
ལ་བྱུང་ནས་རྗེས་ཐོབ་ལམ་བྱུང་ན་ཆོས་སྤྱོད་དང་འགྲོ་འཆགས་ཉལ་འདུག་སྤྱོད་ལམ་གང་བྱེད་པ་དེ་དང་བསྲེས་པས༔ ཅི་བྱེད་བསྒོམ་དུ་འཆར་རོ༔ ལུང་ལས༔ 
སྒོམ་པའི་ཚེ་ན་ཅི་བྱེད་མི་བསྒོམ་སྟེ༔ ཆོས་ཀྱི་དབྱིངས་ལ་བསྒོམ་རྒྱུ་ཅི་ཡང་མེད༔ ཅེས་པ་དང་༔ ཀུན་བྱེད་ལས༔ ཀྱེ་ཀྱེ་སྟོན་པ་ཀུན་བྱེད་དང་
ཡི་ལུང་བསྟན་པ༔ མ་ལུས་སྐྱེ་མེད་རྣམ་དག་ཏིང་འཛིན་ཏེ༔ བསྒོམ་དང་མི་བསྒོམ་རྐྱེན་ལ་རག་མ་ལུས༔ བསྒོམ་བྱ་ཅི་ལྟར་སྣང་བའི་ཆོས་རྣམས་ཀུན༔ 
གང་དུ་ཅི་ལྟར་བཞག་པའི་ཚུལ་མེད་པར༔ མ་བཙལ་རང་སར་བཞག་པ་སྒོམ་པ་ཡིན༔ ཅེས་པ་དང་༔ ཀྱཻ་སེམས་དཔའ་རྡོ་རྗེ་དོན་ལ་གོམས་པར་གྱིས༔ ༔
དགོངས་དོན་གསང་བའི་རིག་པ་མ་ཤར་ན༔ ཚིག་དང་སྒྲ་ལ་འཛིན་ཅིང་གོམས་པ་དག༔ ཀུན་བྱེད་ང་ཡི་ལུང་དང་འཕྲད་མི་འགྱུར༔ ཞེས་པ་དང་༔ གང་ལ་

༄༅། །སེམས་པར་མ་བྱེད་སྒོམ་མ་བྱེད༔ སྒོ་གསུམ་བཅོས་པར་མི་བྱ་ལྷུག་པར་བཞག༔ གཟའ་དང་རྒྱུ་སྐར་ཚེས་གྲངས་དུས་ཚོད་མེད༔ ཡིད་
ལ་མི་བྱེད་སྔགས་དང་ཕྱག་རྒྱ་བྲལ༔ ཅེས་གསུངས་སོ༔ དེ་ལྟར་མ་ཉམས་པར་བཞག་པའི་ང་སྒོམ་པ་དེ༔ རྗེས་ཤེས་དུས་སུ་ཁྲིད་པ་གལ་ཆེ་སྟེ༔ མཉམ་
བཞག་གི་ཉམས་དེ་རྗེས་ཤེས་ལ་དང་མ་ཤོར་བར་སྐྱོང་ཞིང་༔ ཁྱད་པར་དུ་རྣམ་རྟོག་ཅི་སྐྱེ་ས་ཤར་གྲོལ་དུ་ཁྲོལ་ཁྲོལ་རང་གྲོལ་དུ་ཤིག་ཤིག༔ འཛིན་མེད་དུ་ཕྱལ་ཕྱལ་
བཏང་༔ རྣམ་རྟོག་གི་རང་གཤིས་ཀྱང་ཡེ་ནས་རང་གྲོལ་དུ་གནས་པ་ཡིན་ཏེ༔ རྟོག་པ་སྔ་མ་ཞེ་སྡང་དུ་སྐྱེས་པའི་ཚེ༔ ཕྱི་མ་ལ་སྙིང་རྗེ་སྐྱེས་ན༔ སྦ་མའི་ཞེ་
སྡང་དེ་གང་དུའང་མ་སོང་༔ སུས་ཀྱང་བགྲོལ་བ་མེད་པར་རང་གྲོལ་དུ་གྲོལ་ཏེ༔ ཞེ་སྡང་ཐེར་ཟུག་ཏུ་གནས་མ་མྱོང་༔ ཞེ་སྡང་སྐྱེས་པ་ཡང་རང་བྱུང་ཡེ་ཤེས་ཀྱི་
རྩལ་ལས་ཤར་བ་ལས༔ འདི་ནས་སྐྱེས་བྱ་བ་མེད་པས༔ ཞེ་སྡང་གི་རང་བཞིན་སྐྱེ་མེད་ཡིན༔ བར་དུ་ཞེ་སྡང་འདི་ནས་གནས་མེད་དེ༔ ཡོད་ན་བསྐལ་པ་

ཐོག་མེད་ནས༔ ད་ཕན་ཆད་དུ་སྐྱེས་པའི་ཞེ་སྡང་ཐམས་ཅད་ཕྱོགས་གཅིག་ཏུ་གནས་ཤིང་བསག་ཏུ་ཡོད་ན༔ སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་
ཡང་ཤོང་མི་སྲིད་དོ༔ ཞེ་སྡང་སྐྱེ་མེད་གནས་མེད་ཡིན་པས༔ ཅི་ལྟར་སྐྱེས་ཀྱང་བདེན་པར་གྲུབ་མ་མྱོང་༔ དེས་ན་ཁར་སོང་ཕན་ཆད་སྐྱེས་པའི་ཞེ་སྡང་དེ་དེ་རིང་གར་
སོང་༔ སང་ཉིན་སྐྱེ་རྒྱུའི་ཞེ་སྡང་དེ་དེ་རིང་གང་ནས་འོང་ཞིང་ཡོད༔ དེ་རིང་སྐྱེས་པའི་ཞེ་སྡང་དེ་ལྟར་གར་གནས༔ བྱམས་པ་སྐྱེ་བའི་དུས་སུ་ཞེ་སྡང་གར་སོང་༔ 
དེ་ཐམས་ཅད་རང་བྱུང་ཡེ་ཤེས་ཀྱི་རྩལ་ལས་ཤར་བས་སྤང་དུ་མེད་༔ སྤང་ཡང་མི་སྤོང་ངོ་༔ ཁོ་རང་གི་གཤིས་རང་གྲོལ་དུ་གནས་པས༔ གཉེན་པོ་གཞན་གྱིས་
བ་ཤིག་པའམ་བཀྲོལ་དུ་མེད་དེ༔ ཞེ་སྡང་ནི་གཅེར་མཐོང་རང་གྲོལ་དུ་ཡེ་ནས་གནས་ཤིང་༔ འབད་མེད་དུ་རང་སར་གྲོལ་ཞིང་འདུག་པས༔ ད་བཟོད་གྲོལ་གཞི་
བསྐྱར་དུ་མེད་ཅིང་༔ ཞེ་སྡང་རང་བྱུང་ཡེ་ཤེས་སུ་ངོ་འཕྲོད་པས༔ ཞེ་སྡང་རང་བསྒོམ་གྱི་དངོས་གཞིར་ལམ་དུ་ཁྱེར་བས༔ ཅིར་སྣང་བསྒོམ་དུ་འཆར་ནས༔ 

༄༅། །བསྒོམ་ལོགས་སུ་བཙལ་མི་དགོས་པར༔ ཞི་གནས་སེམས་འཛིན་གྱི་འཇུར་བུ་རང་སར་གྲོལ་ལོ༔ དེ་ལྟར་ཞེ་སྡང་སྐྱེ་མེད་རང་
གྲོལ་དུ་ཐག་ཆོད་པ་ལྟར༔ ཉོན་མོངས་པ་བརྒྱད་ཁྲི་བཞི་སྟོང་ལ་སོགས་པའི་རྣམ་པར་རྟོག་པའི་མཚན་མ་ཅི་སྐྱེས་པ་ཐམས་ཅད་སྐྱེ་མེད་རང་གྲོལ་དུ་ཤེས་པས༔ 
ནམ་རྟོག་སྤང་ནས་མི་རྟོག་པ་བསྒོམ་དུ་མེད་དེ༔ འདམ་བུ་གཅིག་ཁོང་སྟོང་ན་འདམ་བུ་ཐམས་ཅད་ཁོང་སྟོང་༔ ཚལ་བུ་གཅིག་ཁོང་རུབ་ན་ཚལ་བུ་ཐམས་ཅད་
ཁོང་རུབ༔ ཆུ་ཐིག་གཅིག་རླན་པར་ཤེས་ནས་ཆུ་ཐམས་ཅད་རླན་པར་ཤེས་པ་བཞིན༔ རྣམ་རྟོག་སྐད་ཅིག་མ་སྐྱེ་མེད་རང་གྲོལ་དུ་ཤེས་པས༔ རྟོག་པ་ཅི་སྙེད་
པ་སྐྱེ་མེད་རང་གྲོལ་དུ་ཤེས་ཏེ༔ ཤེས་པ་སྐད་ཅིག་མའི་རྣམ་རྟོག་སྐྱེ་མེད་རང་གྲོལ་དུ་ཐག་ཆོད་པ་ལ་ཐག་གཅིག་ཐོག་ཏུ་བཅད་པ་ཞེས་བྱའོ༔ ཤེས་པ་སྐད་ཅིག་མ་དེ་
སྤངས་ནས༔ དེ་མ་ཡེ་ཡིན་པ་གཞན་གཅིག་བཙལ་ནས་ངོ་སྤྲོད་རྒྱུ་མེད་པས༔ ངོ་རང་ཐོག་ཏུ་སྤྲད་པ་ཞེས་བྱའོ༔ དེ་ཡི་གཤིས་རང་གྲོལ་དུ་སྟོན་པས༔ གདེང་

གྲོལ་ཐོག་ཏུ་བཅའ་བ་ཞེས་བྱའོ༔ གདེང་གྲོལ་ཐོག་ཏུ་བཅའ་བ་ལ་གྲོལ་ལུགས་ཆེན་པོ་བཞི་སྟེ༔ རྟོག་པ་གང་སྐྱེས་ཀྱིས་དེའི་གཤིས་ཡེ་གྲོལ༔ རང་གྲོལ༔ གཅེར་གྲོལ༔ ཡོངས་གྲོལ་དུ་གནས་ཏེ༔ 
འདོད་ཆགས་ཀྱི་རྟོག་པ་གཅིག་ལྷང་གིས་སྐྱེས་པའི་ཚེ༔ གཤིས་ཡེ་གྲོལ་དུ་གནས་པས༔ དགྲོལ་གཞི་ཞིག་བསྐྱར་དུ་མེད༔ ཁོ་རང་གིས་ཁོ་རང་སུས་ཀྱང་མ་
བཀྲོལ་བར༔ རང་གིས་རང་གྲོལ་བས༔ དེ་ལ་གཉེན་པོ་གཞན་གྱིས་བཀྲོལ་དུ་མེད༔ རྟོག་པ་ཁོ་རང་གིས་ཁོ་རང་ལ་གཅེར་གྱིས་བལྟས་པས༔ རང་བཞིན་
མེད་པས་མཐོང་རྒྱུ་མེད་དེ༔ གཅེར་གྲོལ་དུ་གྲོལ་བས་ཚུགས་མི་ཐུབ༔ རྟོག་པ་སྐྱེས་པ་རང་བྱུང་དུ་སྐྱེས་པའི་ཕྱིར༔ གྲོལ་བའང་ཡོངས་གྲོལ་དུ་གྲོལ་བས༔ 
ད་འབད་པ་བསྐྱེད་དེ་བཀྲོལ་མི་དགོས་པར༔ གཅིག་སྐྱེས་ཡེ་གྲོལ༔ གཉིས་སྐྱེས་རང་གྲོལ༔ གཅེར་གྲོལ༔ ཡོངས་གྲོལ་དུ་འདུག་པས༔ དེ་སྔ་
ཕན་ཆད་གྲོལ་ཚུལ་གྱི་གནད་འདི་མ་ཐིག་པས༔ རྟོག་པ་རང་ཁ་མའི་འཛིན་པས༔ འཁོར་བར་འཁྱམས་ཤིང་གྲོལ་བའི་དུས་མ་བྱུང་བས༔ ད་ནི་གྲོལ་ལུགས་

༄༅། །བཞིའི་མ་ཚང་རིག༔ བླམས་ངོ་སྤྲོད༔ གྲོལ་བར་ངེས་ཤེས་སྐྱེས་པས༔ ད་ནི་སེམས་འཛིན་བརྟོད་ཕུར་གྱི་བསྒོམ་གྱིས་
ཅི་བྱེད༔ ཤར་ཚད་རང་གྲོལ་ལ་ཐོང་༔ མ་བསྒོམས་པར་རྒྱ་ཡན་ལ་ཐོང་༔ ཕྱལ་བར་ཞོག༔ དེ་ལྟར་གྲོལ་ལུགས་བཞི་པོ་བླ་མའི་གདམས་ངག་ཟབ་ནས་
བྱུང་བ་མིན༔ ཁྱེད་རང་རྣམས་ཕོ་སྒོ་བཟང་བས་རྙེད་པ་མིན༔ ཁ་རྗེ་ཆེ་བས་གློ་བུར་དུ་རྙེད་པ་མིན༔ ཡེ་ནས་སེམས་ཅན་ཐམས་ཅད་ཀྱི་གཤིས་གྲོལ་ལུགས་
ཆེན་པོ་བཞིར་གནས་ཀྱང་༔ དེ་ལྟར་གྲོལ་བར་མ་ཤེས་ཏེ་འཛིན་པས་བཅིངས་ནས་འཁོར་བར་འཁྱམས་པར་འདུག་གོ༔ འཁོར་བར་འཁྱམས་ཀྱང་གྲོལ་ལུགས་ཆེན་
པོ་བཞི་ལས་ནམ་ཡང་འདའ་མ་མྱོང་༔ འདའ་མི་སྲིད༔ འདའ་བར་མི་འགྱུར་ཀྱང་༔ གཤིས་གྲོལ་རུང་ལ་འཛིན་པས་འཁྲུལ་རུང་གིས་སྡུག་བསྔལ་མྱོང་བར་འདུག་
མོད༔ དཔེར་ན་དམྱལ་བ་མནར་མེད་པའི་སྡུག་བསྔལ་མྱོང་བདོ་བའི་ཚེ་ཡང་༔ གཤིས་གྲོལ་ལུགས་ཆེན་པོ་བཞི་ལ་གནས་རུང་༔ ངོ་མ་ཤེས་པས་སྡུག་བསྔལ་

བ་ཡིན་ནོ༔ སྡུག་བསྔལ་གྱི་རྟོག་པ་དེའི་རང་གཤིས་གྲོལ་བར་ཤེས་ན༔ སྡུག་བསྔལ་ཡོད་མ་མྱོང་སྟེང་༔ མ་རིག་པ་གསུམ་གྱིས་བསྒྲིགས་ནས༔ གྲོལ་ཚུལ་མ་
ཤེས་པ་ཡིན་ནོ༔ དེ་ལྟར་གྲོས་ལུགས་ཆེན་པོ་བཞིའི་ལུང་ནི༔ སྒྲ་ཐལ་འགྱུར་ཆེན་པོ་རྩ་བའི་རྒྱུད་ལས༔ རང་རིག་རྟོག་པ་ཀུན་བྲལ་བས༔ གྲོལ་ལུགས་
ཆེན་པོ་བཞི་དང་བཅས༔ ཡེ་ནས་མ་བཅོས་པ་གནད་ཡིན་གྲོལ་བས་བསྐྱར་གཞི་མེད༔ རང་གིས་གྲོལ་བས་རྟོག་དཔྱོད་མ་བྱས་པ་གནད་ཡིན། གཉེན་པོ་མེད༔ གཅེར་
གྱིས་གྲོལ་ལ་རང་སར་བཞག་པ་གནད་ཡིན། བས་མཐོང་སར་ཡལ༔ ཡོངས་ཡར་ངོ་སྤྲོད་པ་གནད་ཡིན། སུ་གྲོལ་བས་འབད་རྩོལ་མེད༔ ཅེས་སོ༔ མུ་ཏིག་ཕྲེང་པ་ལས༔ 
ཡེ་གྲོལ་ཡིན་པས་གཏན་ནས་འཕགས༔ རང་གྲོལ་ཡིན་པས་ཡུལ་རྐྱེན་ཟད༔ གཅེར་གྲོལ་ཡིན་པས་སྣང་བ་དག༔ མཐའ་གྲོལ་ཡིན་པས་མུ་བཞི་དག༔ 
གཅིག་གྲོལ་ཡིན་པས་དུ་མ་སྟོང་༔ ཞེས་པས་ན༔ དེ་ལྟར་སྣང་གྲགས་ཐམས་ཅད་གྲོལ་ལུགས་བཞིར་གནས་པའི་ཕྱིར༔ གང་གིས་ཀྱང་མ་བཅིངས༔ 

༄༅། །གང་གིས་ཀྱང་མ་བགྲོལ་ཏེ༔ ཐམས་ཅད་རང་ས་ནས་རང་ཤར་རང་གྲོལ༔ ཅི་ལྟར་སྣང་ཡང་སྐྱེ་འགགས་གནས་གསུམ་གྱི་མཐའ་དང་
བྲལ་བའི་ཆོས་ཉིད་ཀྱི་རང་སྣང་ཡིན་པས༔ དེ་བླ་མས་ངོ་སྤྲད་པ་ཙམ་གྱིས་ཆོས་ཉིད་རང་སྣང་དུ་ཤེས་ནས་སྣང་ཤེས་ཆོས་ཉིད་དུ་རྟོགས་པས་ཅིར་སྣང་རང་སར་
གྲོལ་བའི་སྣང་བ་དགག་བསྒྲུབ་དང་བྲལ་བ་ནི༔ ཐལ་འགྱུར་ལས༔ དེ་ལྟར་ཐམས་ཅད་ཆོས་ཉིད་ཡིན་པས༔ བླང་བར་བྱ་བ་གང་མེད་ཅིང་༔ བཞག་
པར་བྱ་བ་ཅུང་ཟད་མེད༔ གང་དུ་མེད་པའི་ཆོས་ཉིད་དོ༔ ཅིར་སྣང་རང་གི་ཆོས་ཉིད་ལས༔ བཅོས་པའི་ཆོས་ཉིད་ལོགས་ན་མེད༔ ཅི་ལྟར་བྱས་ཀྱང་
མི་རྟོག་སྐྱེ༔ དང་དུ་བླང་མེད་རང་སྣང་ངོ་༔ ཞེས་པ་དང་༔ ནོར་བུ་ཕྲ་བཀོད་ལས༔ རྟོག་བྱེད་ཀྱི་ཤེས་པ་ཡུལ་ལ་སྣང་བའི་ཚེ་ན་སྣང་བ་རང་སྣང་སྟེ་
དེའི་ཚེ་ཤེས་པ་ཁ་ཡན་དུ་བཏང་བར་བྱའོ༔ ཞེས་པ་དང་༔ རིག་པ་རང་ཤར་ལས༔ བསྒོམ་དུ་མེད་པའི་དོན་ནི་གང་དུའང་མ་སྤང་ལ༔ འཛིན་ཆགས་མེད་

ན་བླ་མེད་རྙེད་པ་ཡིན༔ སྤང་རྒྱུ་མེད་ཅིང་སྤང་བའི་ཆོས་དང་བྲལ༔ སྤང་བ་པོ་ཡང་མ་དམིགས་སྤང་བྱ་གལ་ཡོད༔ ཅེས་པ་དང་༔ རིན་ཆེན་སྤུངས་
པ་ལས༔ ཀྱེ་གསུང་ཀྱི་རྡོ་རྗེ༔ རང་གི་ཤེས་པ་སྟོང་པ་ཀུན་སྣང་གི་ཡེ་ཤེས་ལ་ལྟོས་དང་༔ གང་ལྟར་སྣང་བ་ཐམས་ཅད་རང་གིས་གྲོགས་སུ་ཤར་བ་ངོ་མཚར༔ 
ཅི་ལྟར་སྣང་ཡང་རང་གི་གཞི་ལས་གཡོས་པ་མེད་པ་ཧ་ཧ༔ རིགས་པ་སྟོང་པ་ཀུན་གྲོལ་གྱི་སྣང་བ་ལ་ལྟོས་དང་༔ རང་གི་གཉེན་པོ་རང་ཆེར་བ་ངོ་མཚར༔ ཉོན་
མོངས་པ་རྣམས་རང་གིས་རང་གྲོལ་བ་ཧ་ཧ༔ རིག་པ་སྟོངས་པ་ཡེ་ནས་གྲོལ་བ་ཀུན་བརྟག་གི་ངོ་བོ་ལ་ལྟོས་དང་༔ འབད་རྩོལ་མེད་པར་འབྲས་བུ་རྙེད་པ་ངོ་མཚར༔ 
གཅིག་ཟིན་པས་འཁོར་འདས་ཐམས་ཅད་གཉིས་མེད་དུ་དག་པ་ཧ་ཧ༔ ཞེས་པ་དང་༔ ཡང་རང་ཤར་ལས༔ སྣང་བ་ལ་མི་ཞེན༔ མེད་པ་མི་བསྒྲུབ༔ 
ཡོད་པ་མི་སྤང་༔ སངས་རྒྱས་མི་བསྒྲུབ༔ བསྒོམ་པ་མི་བསྒོམ༔ ལྟ་བ་མི་ལྟ༔ འཁྲུལ་སྣང་མི་འགེག༔ དག་སྣང་མི་འཚོལ༔ ཅེས་གསུངས་

༄༅། །སོ༑ ཡང་གོང་མ་ལས༔ ལྟ་བ་རང་བྱུང་གི་ཡེ་ཤེས་ལ་ལྟོས་དང་༔ དགེ་སྡིག་དང་ལྟ་བསྒོམ་ལས་འདས་པ་ངོ་མཚར༔ གཞི་
མ་བསྐྱོད་པར་ལུས་ཀྱིས་བྱ་བ་ཅི་བྱས་ཀྱང་༔ དགེ་སྡིག་ཕན་གནོད་དང་བྲལ་བ་ཧ་ཧ༔ དངོས་པོ་གཤིས་ཀྱི་འདུག་ཚུལ་ལ་ལྟོས་དང་༔ སྣང་བ་འདི་སྤུ་མ་བརྗེས་
མདོག་མ་བསྒྱུར་བ་ངོ་མཚར༔ བདེ་སྡུག་ཅི་ལྟར་བྱས་ཀྱང་དོན་ལ་འགྱུར་བ་མེད་པ་ཧ་ཧ༔ སྟོང་པ་ཆེན་པོ་ཀུན་འབྱུང་གི་ཡེ་ཤེས་ལ་ལྟོས་དང་༔ དྲན་བསམ་
གྱི་སྣང་བ་སྣ་ཚོགས་ཤར་བ་ངོ་མཚར༔ ཅི་ལྟར་བྱས་ཀྱང་འགག་མེད་ཀྱི་ཀློང་དུ་སྐྱེ་མེད་གྲོལ་བ་འདི་ཧ་ཧ༔ ཞེས་གསུངས༔ ཀུན་བྱེད་ལས༔ རྟོག་པ་རང་
སར་གྲོལ་བའི་ལྟ་བ་ལས༔ མ་ཡེངས་རང་བཞིན་བཞག་པས་བྱ་རྩོལ་མེད༔ ཀུན་ཀྱང་རང་བྱུང་རང་སར་གྲོལ་བ་ཡིན༔ ཅེས་སོ༔ དེ་ལྟར་སྣང་
ཤེས་ཀྱི་ཆོས་ཐམས་ཅད་སུས་ཀྱང་མ་བཅིངས༔ སུས་ཀྱང་མ་བཀྲོལ༔ ཡེ་ནས་བཅིངས་གྲོལ་དང་བྲལ་བའི་ངོ་བོ་ལ༔ དེ་ཅི་ལྟ་བར་སོགས་བའི་ཚེ༔ 

གང་ལའང་སྤང་བླང་མེད་དེ༔ ཅིར་སྣང་ཆོས་ཉིད་ཀྱི་རང་སྣང་དུ་ཤེས་པས༔ བསྒོམ་བཟང་པོ་གཅིག་ལོགས་ན་བསྒོམ་རྒྱུ་མེད་ལ༔ རྣམ་རྟོགས་
ངན་པ་གཅིག་གུད་དུ་སྤང་དུ་མེད་དེ༔ ཅི་ལྟར་བྱས་ཀྱང་བཅིངས་གྲོལ་དང་བྲལ་ཏེ༔ ཕ་རོལ་དུ་ཕྱིན་པ་ལས༔ གཟུགས་མ་བཅིངས་མ་གྲོལ་བའོ༔ ཅེས་
པ་ནས༔ རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་མ་བཅིངས་མ་གྲོལ་བའོ༔ ཞེས་གསུངས་སོ༔ དེ་ལྟར་རྟོགས་ཤིང་གྲོལ་བས༔ དཔེར་ན་རིན་
པོ་ཆེ་གསེར་གླིང་དུ་ཕྱིན་པ་ལྟར༔ ཆོས་ཐམས་ཅད་སྟོང་པ་ཆེན་པོར་གྲོལ་ནས༔ བསྒོམ་པའི་དམིགས་འཛིན་རང་སར་གྲོལ་ཏེ༔ བར་དོ་མེད་པར་སངས་
རྒྱས་པ་ཡིན་ནོ༔ སངས་རྒྱས་ལུགས་གསུམ་སྟེ༔ རང་གྲོལ་ལུགས་ཆེན་པོ་བཞིའི་དོན་རྟོགས་པས༔ ཚེ་འདི་ཉིད་ལ་གང་ཟག་དང་བཅས་ཏེ༔ ཕུང་
པོ་མི་སྣང་བར་སངས་རྒྱས༔ འབྲིང་བ་འཕོ་བའི་གདམས་པས་འཆི་ཁར་སངས་རྒྱས་པའམ༔ ཆོས་ཉིད་ཀྱི་བར་དོར་བདེན་པའི་སྟོབས་མངོན་དུ་བྱུང་ནས་

༄༅། །སངས་རྒྱས༔ ཐ་མ་སྲིད་པའི་བར་དོའི་སྤྲུལ་སྐུའི་ཞིང་ཁམས་སུ་དབུགས་དབྱུང་སྟེ་སངས་རྒྱས་པའམ༔ མངལ་སྒོ་བཟང་པོ་
གཅིག་པད་མ་ནས་སྐྱེ་བ་གཅིག་བླངས་ཏེ་ཆོས་འདི་དང་འཕྲད་ནས་སངས་རྒྱས་པར་འགྱུར་རོ༔ དེ་ལ་འདིར༔ རབ་ཚེ་འདིར་བསམ་གཏན་བར་དོར་ཏིང་འཛིན་གྱི་
ཞེན་པ་དང་བྲལ་ཏེ༔ གྲོལ་ལུགས་ཆེན་པོ་བཞིར་ངོ་སྤྲོད་དོ༔ སངས་རྒྱས་པར་བྱེད་པའི་ཁྲིད༔ བསམ་གཏན་བར་དོའི་ཁྲིད་ཡིག༔ རིག་པ་རང་གྲོལ་
ཞེས་བྱ་བ༔ ས་མ་ཡ༔

༔ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིད་ལས༔ སྤྱི་དོན་བཞི་པ་འཕོ་བ་དྲན་པ་རང་གྲོལ་ཞེས་བྱ་བ་འཆི་ཁ་བར་དོའི་གདམས་པའོ༔ 

༄༅། །སྤྱི་དོན་བཞི་པ་འཆི་ཁ་བར་དོའི་ཁྲིད་ཡིག་ལས༔ འཕོ་བ་དྲན་པ་རང་གྲོལ་བསྟན་པ་ནི༔ དེ་ཡང་གོང་གི་
ཁྲེགས་ཆོད་ཀྱི་སྐོར་དང་༔ སྒྱུ་ལུས་རྨི་ལམ་འོད་གསལ་ རྒྱལ་པོའི་བཀའ་ཐེམ་པ་བསྐུར་པ་ལྟ་བུའི་གདམས་ངག རྣམས་མ་འབྱོངས་ཤིང་༔ གྲོལ་
ལུགས་བཞིའི་དོན་མ་རྟོགས་པ་དང་༔ ཁྱད་པར་དུ་དེ་རྣམས་ཐོབ་ཀྱང་བསྒོམ་ལོང་མེད་པའི་གང་ཟག་སྡེ་དཔོན༔ ཁྱིམ་པ༔ རྣམ་
གཡེངས་ཅན་རྣམས༔ གདམས་པ་ཟབ་མོ་ཐོབ་ཀྱང་ཉམས་སུ་མ་ལོན་པར༔ གདམས་ངག་ཡིག་ཐོག་ཏུ་ལུས༔ ཆོས་གོ་

༄༅། །ཐོག་ཏུ་ལུས༔ རང་སེམས་ཐ་མལ་དུ་འཆི་བ་རྣམས་ལ༔ འཆི་ཁར་སངས་རྒྱས་པའི་གདམས་ངག༔ 
བསྒོམ་མི་དགོས་པར་བཙན་ཐབས་སུ་སངས་རྒྱས་པའི་ཐབས༔ འཕོ་བ་དྲན་པ་རང་གྲོལ་འདི་གལ་ཆེ་སྟེ༔ དེ་ཡང་སྐྱེས་པ་གཅིག་ཡིན་
ཕན་ཆད་ངེས་པར་འཆི༔ འཆི་བའི་སྟེང་དུ་ཡང་ནམ་འཆི་ཆ་མེད༔ དེ་བས་ཀྱང་མྱུར་དུ་འཆི་བས༔ དུས་རྟག་ཏུ་འཆི་བ་བརྟག་པར་
བྱ་སྟེ༔ རིང་བའི་འཆི་ལྟས༔ ཉེ་བའི་འཆི་ལྟས༔ མ་ངེས་པའི་འཆི་ལྟས༔ ངེས་པའི་འཆི་ལྟས་རྣམས༔ འཆི་ལྟས་

མཚན་མ་རང་གྲོལ་ལྟར་བརྟག་པར་བྱའོ༔ དེའང་འཆི་ལྟས་དང་མཐུན་པའི་འཆི་བསླུ་ལ་ནན་ཏན་བྱ་ཞིང་༔ འཆི་ལྟས་མ་ཚང་བའམ༔ ཚང་ཡང་བསླུ་མ་བྱས་
པར་འཕོས་ན་ནི༔ ལྷ་བསད་པའི་ཉེས་པ་འབྱུང་བ་དང་༔ རང་གིས་རང་ལྕེབ་པའི་ཉེས་པ་ཕོག་པས༔ མཚམས་མེད་ལས་ཀྱང་ཆེ་བའི་ཉེས་པ་འབྱུང་བའི་ཕྱིར༔ 
ཅི་ནས་ཀྱང་འཆི་བསླུ་སྤྱི་དང་བྱེ་བྲག་གོང་འོས་འཆི་བསླུ་འཇིག་པ་རང་གྲོལ་ལྟར་ལན་གསུམ་མམ་ཅི་རིགས་པར་བྱ༔ འཆི་བསླུ་ལན་གསུམ་བྱས་ཀྱང་འཆི་ལྟས་མི་འགྱུར་ན༔ 
ངེས་པར་འཆི་བས༔ ཤི་ནས་འཕོ་བའི་མཚམས་སྦྱོར་བརྩམས་པར་བྱ་སྟེ༔ དུས་ལ་བབ་པའི་འཕོ་བ་ནི༔ མཚམས་མེད་པ་ལྔ་བྱས་པའི་གང་ཟག་གཅིག་
ཡིན་ཀྱང་༔ མཐོ་རིས་སམ་ཐར་པ་ཐོབ་པར་གསུངས་པས༔ ཕན་ཡོན་ཤིན་ཏུ་ཆེའོ༔ འཕོ་བ་ལ་ཡང་གཉིས་ཏེ༔ སྦྱངས་པ་དང་༔ ལས་ལ་
སྦྱར་པ་གཉིས་སོ༔ དང་པོ་སྦྱང་བ་ནི༔ དཔེར་ན་སྐྱེས་པས་ཕྱི་དགྲ་འོང་གི་དོགས་ནས༔ དགྲ་མེད་པའི་གོང་ནས༔ གོ་མཚོན་དང་༔ མདའ་དང་

༄༅། །སྒྱུ་རྩལ་སྦྱང་སྟེ༔ དགྲ་ནམ་བྱུང་བ་དང་རྡེག་མ་རག་བྱེད་པ་ལྟར༔ འདིར་ཡང་འཆི་ལྟས་མ་བྱུང་བའི་གོང་ནས་སྦྱངས་ཏེ༔ ནམ་
འཆི་མི་ཤེས་པས༔ ད་ལྟ་ནས་བྱང་བར་བྱས་ཏེ༔ ནམ་འཆི་བར་ངེས་པ་དང་༔ ལས་ལ་སྦྱར་མ་རག་པར་བྱང་བར་བྱ་བ་ཤིན་ཏུ་གཅེས་སོ༔ དེ་ལ་དང་པོ་འཕོ་
བ་སྦྱང་བ་ནི༔ ཁྲིད་ཀྱི་དུས་སམ༔ འཕོ་བའི་སྒོས་ཁྲིད་བྱེད་ཀྱང་རུང་སྟེ༔ ཁྲིད་ཀྱི་སྔོན་འགྲོ་ལྟར༔ དལ་འབྱོར་རྙེད་པར་དཀའ་བ༔ འཁོར་བའི་སྡུག་བསྔལ་
ལ་བསམས་བས༔ འཁོར་བ་ལ་ཡིད་སྐྱོ་ཞིང་༔ ངེས་པར་འབྱུང་བར་འདོད་པའི་བསམ་པ་བསྐྱེད༔ དེའི་སྟེང་དུའང་༔ རྙེད་པར་དཀའ་བ་རྙེད་ཀྱང་༔ རིང་
དུ་མི་གནས་པའི་འཆི་བ་ཞེ་ཐགས་པ་ནས་དྲན་པར་བྱ༔ དེ་ནས་བདེ་བའི་གདན་ལ་སེམས་དཔའི་སྐྱིལ་ཀྲུང་གིས་འདུག་ལ༔ འཁོར་བའི་སྒོ་དགག་པ་ནི༔ ལུས་དྲང་
བོར་བསྲངས༔ ལག་གཉིས་ས་གནོན་གྱི་ཕྱག་རྒྱས༔ པུས་མོ་གཉིས་ཀ་བཀབ་ལ༔ དཔུང་པ་བརྒྱད༔ དེ་ནས་རང་གི་སྙིང་ཁར་ཡི་གེ་ཧཱུྃ་མཐིང་ཁ་འོད་

དུ་འབར་བ་གཅིག་ལས་ཧཱུྃ་གཅིག་ཆད༔ བཤད་ལམ་དུ་སོང་༔ དམྱལ་བའི་སྒོ་ཁྲིད་གིས་བཀག༔ ཡང་ཧཱུྃ་གཅིག་ཆད་སྲིད་པའི་སྒོར་སོང་༔ ཡི་དྭགས་
ཀྱི་སྒོ་དགག༔ དེ་བཞིན་དུ་ཧཱུྃ་གཅིག་གིས་ཆུ་ལམ་དུད་འགྲོའི་སྒོ་བཀག༔ ཧཱུྃ་གཅིག་ལྟེ་བ༔ དེ་ནས་ཁ༔ དེ་ནས་སྣ་བུག་གཉིས། དེ་ནས་མི་གཉིས༔ དེ་
ནས་རྣ་བའི་བུག་པ་གཉིས༔ ཧཱུྃ་འོད་དང་ལྡན་པ་རེ་རེས་ཁྲིད་གིས་བཀག་པར་བསམ༔ སྤྱི་བོ་ཚངས་པའི་བུག་ནི༔ ཧཾ་དཀར་པོ་མགོ་ཐུར་དུ་བསྟན་པས་བཀག་
བར་བསམ༔ ལུས་ཀྱི་དབུས་སུ་རྩ་དབུ་མ་ལུག་རྫུད་ཀྱི་རྒྱུ་མ་ཕུས་བཏབ་པ་ལྟར་མར་སྣེ་ལྟེ་འོག་ཏུ་ཟུག་པ༔ ཡར་སྣེ་ཚངས་བུག་ཏུ་ཟུག་པ༔ དཀར་ལ་སེར་
བའི་མདངས་དང་ལྡན་པ༔ ལུས་ཀྱི་དབུས་སུ་དྲང་ཁྲོད་དེ་ཡོད་པའི་མར་སྣེ་ལྟེ་འོག་རྩ་གསུམ་འདུས་མདོར༔ རིག་པའི་ངོ་བོ་ཐིག་ལེ་དཀར་ལ་འཚེར་བ༔ གསལ་ལ་
དྭངས་པ༔ དབུགས་ཀྱི་མ་ཀྱི་མ༔ འཕར་ལྷབ་ལྷབ༔ ཡར་ལ་ཁད་ཡོད་པར་བསམ༔ སྤྱི་བོའི་སྟེང་གི་ནམ་མཁའ༔ བླ་མ་རྡོ་རྗེ་འཆང་གི་ཆ་ལུགས་

༄༅། །འཛུམ་མུ་ལེ་བཞུགས་པར་བསམས་ལ༔ ལུས་ཤེད་སྟོང་དུ་སྤུངས་ལ་བསྒྲིམ༔ བཤད་ལམ་དྲག་ཏུ་བསྡམས༔ མིག་གྱེན་ལ་
ལྡོག༔ ལྕེ་རྒན་ལ་སྦྱར༔ ལག་པའི་ཐེ་བོང་གཉིས་ཀྱིས་སྲིན་ལག་གི་རྩ་བ་མནན་པའི་ཚུར་དྲག་ཏུ་བཅང་ཞིང་༔ ལྟེ་འོག་ནས་ཡར་དྲག་ཏུ་འཐེན་ཞིང་༔ ངག་གི་
གནད་དུ༔ ཧིག་ཀ༔ ཧིག་ཀ༔ ཞེས་ཁོང་ཤེད་དང་བཅས་པ་མ་ཡར་དྲངས་པས༔ འོག་རླུང་གི་ཤུགས་ཀྱིས་ཐིག་ལེ་དེ་རང་དབང་མེད་པར་དབུ་མའི་ནང་ནས་ཡར་
ངང་ཧྲི་ལི་ལི་དྲངས་བས༔ ཧིག་ཀ་བདུན་གྱིས་ལྟེ་བར་དྲངས༔ དེ་ནས་ཧིག་ཀ་བདུན་གྱིས་སྙིང་ཁར༔ དེ་ནས་བདུན་གྱིས་མགྲིན་པར༔ དེ་ནས་བདུན་
གྱིས་སྨིན་མཚམས་སུ༔ དེ་ནས་ཧིག་ཀ་ཞེས་ཚངས་བུག་གི་ཧི་དེ་ལ་ཏུག་ཐུག་པ་དང་༔ ཡང་ཐིག་ལེ་མར་བབས་ཏེ་ལྟེ་འོག་ཏུ་ངང་འཁྱིལ་ལེ་གནས་པར་བསམ༔ 
དེའི་བར་དུ་ཅུང་ཟད་ངལ་བསོ༔ དེ་ལྟ་བུ་ལ་ལན་འགའ་ཙམ་གྱིས་འཕོ་བ་ཐེབས་པའི་རྟགས་སུ༔ ཚངས་བུག་ཏུ་དྲོད་ཚ་ཆིལ་གྱིས་འོང་བ་དང་༔ གཡའ་བ་དང་༔ 

ཟ་བ་དང་༔ སྦྲིད་པ་དང་༔ སྐྲང་བ་དང་༔ སྤྱི་གཙུག་ཉོལ་མོར་སོང་བ་དང་༔ བེམ་པ་དང་༔ ཚངས་བུག་ཏུ་ཆུ་སེར་ཐོན་པ་དང་༔ ཁྲག་ཐོན་པ་ལ་
སོགས་པ་འབྱུང་༔ དེའི་ཚེ་བླ་མས་ཚངས་བུག་ལེགས་པར་བཙལ་ལ་རྨ་བྱའི་མདོངས་སམ་འཇག་མ་བཙུགས་པས་ལྟེམ་མི་ནུབ་པར་འགྱུར་རོ༔ དེས་ནི་འཕོ་བ་འབྱོངས་པ་
ཡིན་ཏེ༔ དེ་ཙམ་ལ་ཚོད་མ་བཟུང་ན༔ ཚེ་སྲོག་གི་བསྐུལ་མར་འགྲོ་བས༔ དམིགས་པ་དང་འཁྲུལ་འཁོར་འགྲོ་བཅད༔ སྤྱི་བོར་མར་རམ་འབྲུ་མར་གྱི་བཀུ་
མཉེ་བྱའོ༔ དེ་ལྟར་རྟགས་མ་བྱུང་ན་རྩོལ་བ་དྲག་པོས་ཡར་འདྲེན་གྲངས་མང་དུ་བྱས་པས་རྟགས་འབྱུང་ངོ་༔ སྤྱི་བར་སྐྲངས་ཀྱང་ཚངས་བུག་མ་རྙེད་ན༔ མགོན་
པོ་ལ་སོགས་པ་འབྱུང་བ༔ ཚངས་བུག་གི་ཧཾ་ཕྱེས་ནས༔ ཐིག་ལེ་ཚངས་བུག་ནས་ཡར་རྒྱངས་སེ་ཐོན་ནས༔ བླ་མའི་ཞབས་ལ་ཏུགས་པ་རེ་བྱས་ནས༔ 
ཡང་ཚངས་བུག་ཏུ་མར་བྱུང་སྟེ་ལྟེ་འོག་ཏུ་གནས་པར་བསམ༔ དེ་ལྟ་བུ་ལ་ལན་འགའ་ཙམ་གྱིས་ཚངས་བུག་བྱེ་སྟེ༔ ཁྲག་གམ་ཆུ་སེར་ངེས་པར་ཐོན་ནས་འཇག་མ་

༄༅། །ཚུགས་པར་འགྱུར་རོ༔ དེ་ནས་ཚངས་བུག་ཧཾ་གིས་མ་བཀཀ་ན༔ ཚེ་སྲོག་གི་བསྐུལ་མར་འགྲོ་བས༔ བཀག་པ་གལ་ཆེའོ༔ དེ་ཕྱིན་
ཆད་ནས་ཧིག་ཀ་དང་འཁྲུལ་འཁོར་མི་བྱ་བར༔ དབུ་མའི་ནང་དུ་ཐིག་ལེ་འགྲིམ་འགྲུལ་བྱང་བར་བྱ་ཞིང་༔ ཚངས་བུག་ཧཾ་གིས་བཀག་པ་གལ་ཆེའོ༔ དེས་ནི་འཕོ་བ་
བྱང་བར་འགྱུར་རོ༔ ཧིག་ཀ་ནི་ཚེ་བསྟུང་བའི་སྔགས་ཡིན་པས༔ འཕོ་བ་མ་ཐེབས་ཀྱི་བར་འདྲེན་པ་ལས་ཐེབས་ནས་ཧིག་ཀ་འདྲེན་པར་མི་བྱའོ༔ གལ་ཏེ་རྩོལ་
བ་དྲག་པོས་འཕོ་ཐལ་ན༔ རྟགས་སུ་ཤེས་པ་དྲན་མེད་དུ་འགྲོ་ལ་ཁད་པ་དང་༔ རྣམ་ཤེས་སྟོད་དུ་བརྫངས་བ༔ མགོ་ཡུག་འཁོར་བ་ལ་སོགས་པ་བྱུང་ན༔ 
རྐང་མཐིལ་གཉིས་སུ་ཁ་ཚུར་རྡེག༔ སྤྱི་བོར་བཀུ་མཉེ་བྱ༔ དམིགས་པ་རྐང་མཐིལ་གཉིས་སུ་གསེར་གྱི་མཆོད་རྟེན་ཤིན་ཏུ་ལྕི་བ་ལ་དམིགས་པ་དྲག་ཏུ་གཏད་ཅིང་༔ 
འབེབས་མང་དུ་བྱས་པས་ཞི་བར་འགྱུར་རོ༔ གནད་ཕལ་ཆེར་ལག་ལེན་ལ་བལྟའོ༔ དེ་ཡན་ཆད་སྦྱངས་པའི་འཕོ་བ་ཞེས་བྱ་བ༔ ནད་མེད་ཅིང་འཆི་ལྟས་མ་

བྱུང་གི་གོངས་ནས་ལེགས་པར་སྦྱང་བར་བྱའོ༔ ས་མ་ཡ༔ ༈ གཉིས་པ་ལས་ལ་སྦྱོར་བའི་འཕོ་བ་ནི༔ འཆི་ལྟས་ཚང་ཞིང་འཆི་བསླུ་ལན་གསུམ་བྱས་ཀྱང་
མ་སོས་ན༔ ད་ནི་རྣམ་ཤེས་འཕོ་བར་བྱ་སྟེ༔ འདི་ལ་བཞི༔ ཆོས་སྐུའི་འཕོ་བ་དང་༔ ལོངས་སྐུའི་འཕོ་བ་དང་༔ སྤྲུལ་སྐུའི་འཕོ་བ་དང་༔ ཐ་མལ་བའི་
འཕོ་བ་དང་བཞིའོ༔ དེ་རྣམས་གང་ལ་ཡང་༔ ཀྱཻ་མ་བདག་ལ་འཆི་ཁ་བར་དོ་འཆར་དུས་འདིར༔ ཀུན་ལ་ཆགས་སེམས་ཞེན་འཛིན་སྤངས་བྱས་ནས༔ གདམས་ངག་
གསལ་བའི་ངང་མ་ལ་མ་ཡེངས་འཇུག༔ རང་རིག་སྐྱེ་མེད་ནམ་མཁའི་དབྱིངས་སུ་འཕོ༔ ཞེས་གསུངས་པས༔ དེ་ལ་འཆི་ཁ་བར་དོ་ཡིན་པའི་རྟགས་སུ༔ ཤི་ནད་
ཀྱིས་ཐེབ༔ འཆི་ལྟས་ཚང་བའི་དུས་སུ༔ འཆི་ཁ་བར་དོ་ལ་མི་གསལ་བ་གསལ་གདབ་བ༔ སྒེག་མོས་མེ་ལོང་ལ་བལྟ་བ་ལྟ་བུའི་གདམས་ངག་ལ་གཉིས་ཏེ༔ 
གཞན་གྱིས་གསལ་གདབ་པ་དང་༔ རང་གི་གསལ་གདབ་པའོ༔ དང་པོ་ནི༔ འཆི་ལྟས་ཚང་བ་རང་གིས་རིག་གམ༔ མ་རིག་ཀྱང་སྨོན་པ་དང་༔ ནད་

༄༅། །གཡོག་གི་རྣམ་འགྱུར་གྱིས་ཀྱང་ཤེས་ལ༔ རང་གིས་ཀྱང་དྲན་པ་གསལ་ན༔ ཉེ་བའི་འཆི་ལྟས་རྣམས་བརྟགས་ལ༔ འཆི་བར་
འདུག་ལ༔ ཉེ་འཁོར་དུ་རྩ་བའི་བླ་མ་བཞུགས་ན་སྤྱན་འདྲེན་དུ་བཏང་ལ༔ རང་ལ་དངོས་པོ་ཅི་ཡོད་པ་ཐམས་ཅད་བླ་མ་ལ་ཕུལ་ལ༔ ཆགས་པ་སྐད་ཅིག་ཀྱང་མེད་
པར་བྱ༔ ཅུང་ཟད་གཅིག་ལ་ཆགས་ཀྱང་ངན་སོང་དུ་བསྐྱུར་བས༔ དགེ་སློང་འབར་བ་གསུམ་གྱི་གཏམ་རྒྱུད་ལྟ་བུའོ༔ དངོས་སུ་ཡུལ་དབང་མ་ཐོབ་ཀྱང་༔ ༔ 
ཡིད་ཀྱིས་ཕུལ་བས་བློས་ཐོངས་བར་བྱའོ༔ ཁྱད་པར་དུ་ཡང་ཆགས་སྡང་སྐྱེ་བའི་དངོས་པོ་གཅིག་ཀྱང་ཐོ་ཕྱིར་མི་བཞག་གོ༔ དེ་ནི་ཀུན་ལ་ཆགས་སེམས་ཞེན་
འཛིན་སྤངས་བྱས་ནས༔ ཞེས་པའི་དོན་ནོ༔ དེའི་དུས་སུ་ཅི་ཡོད་སྤང་དག་བྱ་སྟེ༔ ཉི་ཟླ་ཁ་སྦྱོར་ལས༔ རང་གི་བླ་མ་དགེ་འདུན་དང་༔ ཚོགས་བསགས་
ཞིང་ནི་ཁྱད་པར་ལ༔ ཡོན་དང་སྟོན་མོས་མཉེས་བྱས་ལ༔ ཞེས་སོ༔ དེ་ནས་བླ་མ་བྱོན་ནས༔ སྔར་གྱི་དམ་ཚིག་ཉམས་ཆག་ཡོད་ན་བཤགས༔ 

ཉེས་ལྟུང་ཅི་ཡོད་ཕྱིར་བཅོས་བྱ༔ སྡོམ་ལྡན་ཡིན་ན་སྡོམ་པ་གསོ༔ སྡོམ་ལྡན་མིན་ན་སྐྱབས་འགྲོ་ནས་གཞི་བླངས་ལ་སྡོམ་པ་འབོག༔ དེ་ནས་སྔར་ནས་འཕོ་བ་
བྱང་བ་གཅིག་ཡིན་ན༔ ལུས་གནད་བཅོས་ལ༔ སྔར་གྱི་འཕོ་བའི་དམིགས་པ་དེ་ཀ་བླ་མས་ལན་མང་དུ་གསལ་གདབ་པས༔ ཐེབས་པའི་རྟགས་སུ༔ དབུགས་
སོང་མ་ཐག་ཏུ་སྤྱི་བོ་སྐྲངས་པའམ༔ ཁྲག་གམ་ཆུ་སེར་ལ་སོགས་པ་ཐེབས་པའི་རྟགས་ངེས་པར་འབྱུང་ངོ་༔ རྟགས་བྱུང་ན་བར་དོའི་གསལ་འདེབས་མི་དགོས་ལ༔ 
མ་བྱུང་ན༔ བླ་མས་རྣ་བར་མཆུ་གཏན་པའམ༔ སྙུག་མའམ༔ ཤོག་གུའི་ཕྲུ་གུ་རྣམ་པ་ལ་གཏད་དེ༔ དེའི་ནང་ནས་ཕ་རོལ་ཆོས་ཉིད་འོད་གསལ་གྱི་
བར་དོ་ནས་བཟུང་ནས༔ རིམ་པ་བཞིན་པར་དོའི་ཚིག་རྣམས་དལ་བུས་ཐོས་གྲོལ་ལྟར་དུ་གསལ་གདབ་པས༔ མི་ཐེབས་མི་སྲིད་དེ༔ དཔེར་ན་མི་བརྟན་པོ་གཅིག་
ལ་རྒྱལ་པོ་ཆེན་པོ་གཅིག་གི་འགའ་འཕྲིན་བསྐུར་ན་བརྗེད་མི་སྲིད་དེ༔ བརྗེད་ན་རྒྱལ་པོའི་ཆད་པ་འོང་བས༔ འཇིགས་ནས་ངེས་པར་བརྡའ་འཕྲོད་པ་བྱེད་པ་ལྟར༔ འདིར་

༄༅། །ཡང་ངན་སོང་གི་གཡང་ལ་འཇིགས་ནས༔ ངེས་པར་གདམས་པ་རྣམས་ཡིད་ལ་ཟིན་ཏེ༔ ཆོས་ཉིད་ཀྱི་བར་དོར་ངེས་པ་རྙེད་
པར་འགྱུར་རོ༔ གལ་ཏེ་བླ་མ་མི་བཞུགས༔ ཆོས་རྒྱུད་གཅིག་པའི་བཤེས་གཉེན་དམ་པའམ༔ རང་གི་རྡོ་རྗེ་སྤུན་སྲིང་དམ་ཚིག་གི་སེལ་མེད་པ༔ ལྟ་སྤྱོད་
མཐུན་པ་གཅིག་གིས་གསལ་གདབ་བོ༔ ཉི་ཟླ་ཁ་སྦྱོར་ལས༔ དེ་ཚེ་བླ་མའི་མན་ངག་རྣམས༔ རང་གི་རྒྱུད་ལ་འདྲིས་པར་བྱ༔ དོན་འདི་རྣམས་ཀྱིས་གསལ་
ཡང་གདབ༔ བླ་མ་མེད་ན་རྡོ་རྗེ་སྤུན༔ ཤེས་པས་གསལ་ཡང་གདབ་པར་བྱ༔ ཞེས་པའོ༔ དེ་ནི་གཞན་གྱིས་གསལ་གདབ་པའོ༔ གཉིས་པ་རང་
གིས་གསལ་གདབ་པ་ནི༔ བླ་མ་མཆེད་གྲོགས་མ་འཛོམ་པའམ་རི་ཁྲོད་ན་གཅིག་པུར་འཆི་བ་ལྟ་བུའམ༔ ཉམས་མྱོང་བཟང་ཞིང་གཞན་གྱིས་གསལ་འདེབས་
མི་དགོས་པ་ལྟ་བུ་ལ་ནི༔ རང་གིས་རང་ལ་སྔར་གྱི་ཉམས་ལེན་རྣམས་གསལ་གདབ་པར་བྱ་སྟེ༔ དེ་ཡང་འོད་གསལ་ཟིན་པོ་ཡོད་པ་དང་༔ སྟོང་པ་ཉིད་ཀྱི་

ལྟ་བ་ལ་བྱང་བ་དང་༔ རིག་ཐོག་ཏུ་རྡོ་རུས་འཕྲོད་པའི་གང་ཟག་ཡིན་ན༔ ཆོས་སྐུའི་འཕོ་བ་མཆོག་ཡིན་པས༔ གོང་མ་ལྟར་ཆགས་སྡང་སྐྱེ་བའི་དངོས་
པོ་གཅིག་ཀྱང་མེད་པར་བྱ༔ ལུས་ཀྱིས་ཐུབ་ན་ཆོས་བདུན་ནམ༔ ཙོག་པུར་ལངས༔ མ་ཐུབ་ན་གཡས་པས་ལ་ཕང་༔ མགོ་བྱང་དུ་བསྟན་ཏེ༔ 
ད་ནི་བདག་འཆི་བར་འདུག་པས༔ སྤྱིར་ཁམས་གསུམ་འཁོར་བ༔ ཁྱད་པར་སྙིགས་མའི་དུས་འདིར༔ བདག་གདམས་པ་ཟབ་མོ་འདི་ལྟ་བུ་དང་༔ 
འགྲོགས་ནས་འཕོ་བ་ནི་རེ་བྲོད༔ ད་རེས་འཆི་བ་འོད་གསལ་ཆོས་ཀྱི་སྐུ་ངོ་ཤེས་པར་བྱས་ལ༔ གང་ལ་གང་འདུལ་གྱི་སྤྲུལ་པ་དཔག་ཏུ་མེད་པ་བཀྱེན་ས༔ འཁོར་
བ་མ་སྟོང་གི་བར་དུ་སེམས་ཅན་ཐམས་ཅད་ཀྱི་དོན་བྱ་དགོས་སྙམ་པའི་སེམས་བསྐྱེད་ཏུང་ཏུང་བ་ལན་འགའ་བྱ༔ དེ་ནས་བདག་གིས་བླ་མ་བརྟེན་ཅིང་གདམས་པ་
ཟབ་མོ་ཞུས་པའི་དོན་དེ་ད་ལྟར་དགོས་པ་ཡིན་ནོ་སྙམ་དུ་མ་ཡེངས་པར་བྱ་སྟེ༔ གདམས་ངག་གསལ་བའི་ངང་ལ་མ་ཡེངས་འཇུག༔ ཅེས་པའི་དོན་ཡིན་ནོ༔ 

༄༅།  །དེ་ནས་སེམས་མ་བཅོས་པར་འཕོ་བྱ་འཕོ་བྱེད་ཀྱི་རྟེན་དང་ཕྲལ་ཏེ༔ རང་གི་རིག་པ་བཟོ་མེད་དུ་ཡེ་རེ༔ ཡེངས་མེད་དུ་ཧྲིག་གི༔ ༔ 
གསལ་སྟོང་དུ་རྗེན་ནེ་ཅེ་རེ་བ་ལ་ཡུན་རིང་དུ་བཞག༔ གོ༔ དེའི་ངང་ལ་དབུགས་སོང་ན༔ གཞིའི་འོད་གསལ་དང་༔ དེ་ལྟར་བསྒོམས་པའི་ལམ་གྱི་འོད་གསལ་
གཉིས༔ ཆུ་སྣ་དང་བྲེད་འཕྲད་པ་ལྟ་བུ༔ འོད་གསལ་མ་བུ་འཕྲེད་དེ༔ ཡར་གྱི་ཟང་ཐལ་ཆོས་སྐུ་སྐྱེ་བ་མེད་པ་ཐོབ་སྟེ༔ སྐད་ཅིག་ལ་གོལ་པར་འགྱུར་
རོ༔ ཉམས་རྟོགས་བཟང་པ་རྣམས་ནི༔ འདི་ཁོ་ན་ལ་ཡང་ནས་ཡང་དུ་བསྐྱར་བས༔ རྣམ་དག་ཆོས་སྐུའི་འཕོ་བ་ཞེས་བྱ་སྟེ༔ འཕོ་བ་ཀུན་གྱི་
མཆོག་ཡིན་ནོ༔ དེ་ཡང་ངོ་མ་འཕྲོད་པ་དང་༔ ཉམས་རྟོགས་མེད་པ་རྣམས་ལ་ནི༔ ཆོས་སྐུའི་འཕོ་བ་བཏབ་རུང་༔ དམུས་ལོང་ལ་རྫས་བསྟན་པའམ༔ 
ཁྱི་ལ་སྐར་མ་བསྟན་པ་དང་འདྲ་བས༔ གང་ཟག་གི་བློ་ཚོད་དང་སྦྱར་བའི་འཕོ་བ་དང་གསལ་གདབ་པ་གལ་ཆེའོ༔ དེ་ལྟར་ཆོས་སྐུའི་འཕོ་བ་ཐེབས་ན༔ ཕྱིའི་

རྟགས་སུ་ནམ་མཁའ་གཡའ་དག་པ་དང་༔ ནང་གི་རྟགས་སུ་ཕུང་པོ་ལ་ཡུན་རིང་དུ་བཀྲག་མི་ཡལ་ཞིང་མདངས་གསལ་བ་དང་༔ གསང་བའི་རྟགས་སུ་ཨཱ༔ 
དམར་པོ་དང་ཧཱུཾ་མཐིང་ག་ལ་སོགས་པ་འབྱོན་པར་འགྱུར་རོ༔ ཆོས་སྐུའི་འཕོ་བ་ས་མ་ཡཱ༔ གཉིས་པ་ལོངས་སྐུའི་འཕོ་བ་ནི༔ བསྐྱེད་རིམ་ལ་གཙོ་
བོར་བྱེད་པ་དང་༔ ཁྱད་པར་སྟོང་པ་ཉིད་ལ་ངེས་ཤེས་ཆུང་ན། ལོངས་སྐུའི་འཕོ་བ་བརྩམ་པར་བྱ་སྟེ༔ ལུས་གནད་གོང་ལྟར་ཙོག་པུར་ཐུབ་ན་ལངས་ལ༔ 
གོང་གི་སྦྱོར་བའི་དུས་ཀྱི་འཕོ་བའི་དམིགས་པ་གསལ་གདབ༔ ཁྱད་པར་སྤྱི་བོའི་གཙུག་ཏུ་པདྨ་ཉི་མ་ཟླ་བའི་གདན་གྱི་སྟེང་དུ༔ བླ་མ་ལོངས་སྤྱོད་རྫོགས་པའི་
ཆ་ལུགས༔ རྡོ་རྗེ་འཆང་ཆེན་ནམ༔ རྡོ་རྗེ་སེམས་དཔའ་མ༔ སྤྱན་རས་གཟིགས་ལ་སོགས་པ༔ ཁྱད་པར་རང་གི་ཡི་དམ་བསྐྱེད་རིམ་གང་ལ་མོས་
བ་དེ་ཉིད་རྣམ་པ་གསལ་བར་བསྒོམ༔ ཁོང་པའི་ནང་དུ་རྩ་དབུ་མ་དྭངས་སད་དེ་བའི་མར་སྣེ་ལྟེ་འོག་ཏུ་རང་གི་རིག་པའི་ངོ་བོ༔ ཐིག་ལེ་དཀར་པོ་འམ༔ ཨ་དཀར་

༄༅།  །པའམ༔ ཧཱུྃ་མཐིང་ཀའམ༔ ཧྲཱི་དམར་པོ་ལ་སོགས་པ་རང་གི་ཡི་དམ་དེ་ཉིད་ཀྱི་ས་བོན་གསལ་བར་བསྒོམ༔ ཧཱུྃ་གིས་བུག་པ་
དགག་པ་རྣམས་བློས་གསལ་ན་རབ༔ མ་གསལ་བུག་པ་རྣམས་ཡིད་ལ་མི་བྱེད་པར༔ དབུ་མའི་ནང་དུ་ཤེས་པ་རྩེ་གཅིག་གཏད་དེ༔ ལུས་ཤེད་སྟོང་སྤུངས༔ 
འོག་སྒོ་དྲག་ཏུ་བཙུམ༔ མིག་གྱེན་ལ་བསྒྲིལ༔ ལྕེ་རྒན་ལ་སྦྱར༔ འོག་རླུང་སྟེང་དུ་འཐེན་ལ༔ དབུ་མའི་ནང་དུ་ཤེས་པ་གཏད་དེ༔ ཧི་ག་ཀ་ཧི་ག་ཀ་ཞེས་
པ་དང་སྦྲགས་ཏེ༔ རིམ་བཞིན་གྱེན་ལ་དྲངས་ཏེ༔ ཚད་བུག་ཏུ་སླེབས་པ་དང་༔ ཚངས་པའི་བུག་ཧཾ་གིས་བཀག་པ་དེ་ཁ་བྱེ་སྟེ༔ དཀར་སེང་ངེ་ཡོད་པའི་
ནང་ནས་ཡར་འདའ་འཕངས་པ་བཞིན་སོང་ནས༔ ཡི་དམ་གྱི་ཐུགས་ཀར་སིང་གིས་བསྟིམ༔ རིག་པ་ཡི་དམ་གྱི་ཐུགས་ཀར་ཡེ་རེ་གཏད་དེ༔ མར་མི་ཕབ་
པར་ཡང་ཡང་འདྲེན་ཞིང་བསྟིམ༔ དེ་ནས་ཡི་དམ་གྱི་ལྷ་ཡང་དམིགས་མེད་ཀྱི་ངང་ལ་བཞག་གོ༔ དེའི་ངང་ལ་དབུགས་སོང་ན༔ ཡི་དམ་གྱི་ལྷ་དང་

དབྱེར་མེད་པར་རིག་པ་འཛིན་པའི་གོ་འཕང་ཐོབ་སྟེ༔ ལོངས་སྤྱོད་རྫོགས་པའི་སྐུ་རུ་སངས་རྒྱས་པར་འགྱུར་རོ༔ དེ་ལྟར་ལོངས་སྐུའི་འཕོ་བ་ཐེབས་ན༔ ཕྱིའི་རྟགས་
སུ་ནམ་མཁའ་འཇའ་དང་འོད་ཀྱིས་གང་བ་དང་༔ ནང་གི་རྟགས་སུ་སྤྱི་བོའི་ཚངས་བུག་ཏུ་ཁྲག་གམ་ཆུ་སེར་ཐོན་པ་དང་༔ ཟིལ་བ་ཕྲོམ་པའམ་སྐྲངས་ལ་སོགས་
པ་འབྱུང་༔ གསང་བའི་རྟགས་སུ་གདུང་རིགས་རྣམ་པ་ལྔའམ་གང་རུང་རེ་འབྱོན་པ་དང་༔ ལྷའི་སྐུ་གཟུགས་དང་༔ ཕྱག་མཚན་ལ་སོགས་འབྱོན་པར་
འགྱུར་རོ༔ ལོངས་སྐུའི་འཕོ་བ་ས་མ་ཡཱ༔ གསུམ་པ་སྤྲུལ་སྐུའི་འཕོ་བ་ནི༔ ལུས་གནད་གཡས་པ་ལ་ཐབ་པས༔ རླུང་སྣ་བུག་གཡོན་ནས་རྒྱུ་བར་འགྱུར་རོ༔ 
དེའི་དུས་སུ་རང་གི་མདུན་དུ་སྤྲུལ་པའི་སྐུ་ཐུབ་པ་ཆེན་པའམ༔ སྨན་པའི་རྒྱལ་པོའམ༔ བྱམས་པའམ༔ ཡན་ན་ཨོ་རྒྱན་པདྨའི་སྐུའམ༔ བླ་མ་དགེ་བའི་
བཤེས་གཉེན་གྱི་སྐུ་རིས་སུ་བྲིས་པའམ༔ འབུར་དུ་ད་དོད་པ་གཅིག་བཞུགས་སུ་གསོལ༔ དེ་ལ་མཆོད་པ་རྒྱས་པར་བཤམས༔ སྐུ་དངོས་སུ་མེད་ན་ཡིད་

༄༅།  །ཀྱིས་གསལ་བོར་དམིགས་ལ༔ ཡིད་ཀྱིས་སྤྲུལ་པའི་མཆོད་པ་འབུལ༔ བདག་ད་ལྟ་འཆི་བ་འདི་ལ་བརྟེན་ནས༔ སེམས་
ཅན་ཐམས་ཅད་ཀྱི་དོན་དུ་སྤྲུལ་པའི་སྐུར་སྐྱེ་ནས། འགྲོ་དོན་རྒྱ་ཆེན་པོ་འབྱུང་བར་ཤོག་ཅིག༔ སྤྲུལ་པའི་སྐུ་དེ་ཉིད་ཀྱང་མཚན་དང་དཔེ་བྱད་ལྡན་པ༔ སྐུ་ཚེ་དང་
ཕྲིན་ལས་ལ་བར་ཆད་མི་འབྱུང་ཞིང་༔ དུས་གསུམ་རྒྱལ་བའི་གདུང་འཚོབ་པའི་རིག་འཛིན་ཆེན་པོར་སྐྱེ་བར་གྱུར་ཅིག༔ ཅེས་རང་གཞན་ཐམས་ཅད་ཀྱི་དོན་དུ་སྨོན་
ལམ་ཀྱང་བཏབ༔ ཡིད་ཀྱིས་ཀྱང་དེ་ལྟ་བུའི་འདུན་པ་ཏུང་ངེ་བ་བྱས་ལ༔ རྩ་དབུ་མ་དྭངས་སང་ངེ་བར་ཡོད་པའི་ནང་ནས༔ རིག་པའི་ངོ་བོ་དེ་ཐིག་ལེ་དཀར་
ལ་དམར་བ༔ སྣུམ་ལ་འདྲིལ་བ༔ ཡར་ལ་ཁད་པ་གཅིག་ལྟེ་འོག་ཆོས་འབྱུང་གྲུ་གསུམ་དུ་ཡོད་པར་བསམ༔ འོག་སྒོ་འུབ་ཀྱིས་བཙུམ་ལ་འཐེན་པས༔ འོག་
དྲུང་གིས་ཐིག་ལེ་དེ་ཡར་ལ་རང་དབང་མེད་པར་ཕུལ་བ་དང་༔ ཧི་ག་ཀ་ཧི་ག་ཀ་ཞེས་ཅི་ནུས་པས་ཡར་ལ་དྲངས་པས༔ སྣ་བུག་གཡོན་གྱི་སྒོར་སླེབ་པ་དང་༔ རིག་

པ་རླུང་དང་སྦྲགས་ཏེ༔ སྐད་ཅིག་གིས་མདུད་ཀྱི་སྤྲུལ་པའི་སྐུའི་ཐུགས་ཀར་མདའ་འཕང་བ་བཞིན་དུ་བསྟིམས་ལ༔ རླུང་རིག་ཚུར་མི་བསླུ་བར་བཞག༔ རྣམ་
ཤེས་མ་སོང་གི་བར་དུ་ཡང་ཡང་བསྐྱར་བས་ཐེབས་པར་ངེས་སོ༔ དེའི་ངང་ལ་རྣམ་ཤེས་སོང་ན༔ ཕྱི་མ་སེམས་ཅན་གྱི་དོན་བྱེད་པའི་སྤྲུལ་པའི་སྐུ་གཅིག་ཏུ་སྐྱེ་
བར་ངེས་སོ༔ དེ་ལྟར་སྤྲུལ་སྐུའི་འཕོ་བ་ཐེབས་ན༔ ཕྱིའི་རྟགས་སུ་ནམ་མཁའ་ལ་སྤྲིན་འཛའ་དཔག་བསམ་གྱི་ལྗོན་ཤིང་ལྟ་བུ་དང་༔ དར་དཀར་བརྒྱངས་པ་
ལྟ་བུ་དང་༔ མེ་ཏོག་གི་ཆར་པ་ལ་སོགས་པ་འབྱུང་ངོ་༔ ནང་གི་རྟགས་སུ་སྣ་བུག་གཡོན་དུ་ཁྲག་གམ་ཆུ་སེར་རམ་བྱང་སེམས་ཐོན་པའམ༔ ཟིལ་པ་ཕྲོམ་པ་ལ་
སོགས་པ་འབྱུང་ངོ་༔ གསང་བའི་རྟགས་སུ་རིང་བསྲེལ་ཕྲ་མོ་མང་པོ་དང་༔ དབུའི་ཐོད་པ་མ་ཞིག་པ་ཧྲིལ་པོ་དང་༔ ལྷའི་ཕྱག་མཚན་ལ་སོགས་པ་འབྱུང་ངོ་༔ 
སྤྲུལ་སྐུའི་ཕོ་བ་ས་མ་ཡཱ༔ དེ་རྣམས་ནི་རིམ་གྱིས་འཆི་བའི་དབང་དུ་བྱས་པ་ཡིན་ལ༔ གཅིག་ཆར་དུ་འཆི་བ་ལ་ནི༔ དེ་ལྟ་བུའི་སྒོམ་ལོང་མེད་དེ༔ སྐད་ཅིག་

༄༅། །མའི་འཕོ་བ་འདི་གལ་ཆེའོ༔ དེ་ཡང་འཆི་བའི་རྐྱེན་གང་གིས་བྱེད་མི་ཤེས་པས༔ ད་ལྟ་ནས་རེས་སྦྱང་བའི་འཕོ་བ་ལ་བསླབ༔ རེས་
སྐད་ཅིག་མའི་འཕོ་བ་ལ་བསླབ་པོ༔ དེ་ཡང་འདི་ལྟར་བྱ་སྟེ༔ བདག་གལ་ཏེ་གློ་བུར་དུ་འཆི་བར་འགྱུར་ན༔ འདུན་པ་སྤྱི་བོ་ལ་གཏད་དགོས་སྙམ་པའི་དྲན་འདུན་ཡེར་
ཡེར་བྱ༔ འདུན་པ་འདི་གནད་ཆེ་བ་ཡིན་ནོ༔ དཔེར་ན་ཉི་ཤུ་གཉིས་ཀྱི་ཟླ་བ་ཤར་བ་དང་ལངས་ནས་བགྲོད་དགོས་སྙམ་པའི་འདུན་པ་དེའི་ནུབ་མོ་ནས་དུང་ངེ་ཡོད་ན༔ ནམ་
ཕྱེད་ནས་ཟླ་བ་ཤར་བ་དང་གཉིད་སད་པ་ལྟ་བུའོ༔ དེ་ཡང་ད་ལྟར་བྲེད་སྔངས་དྲག་པོ་ནམ་བྱུང་བྱུང་དུ༔ འདུན་པ་སྤྱི་བོར་རྒྱང་རྒྱང་གཏད་པ་ལ་བསླབ་པོ༔ དེ་ནས་གཅིག་
ཆར་དུ་འཆི་བ་ཞེས་བྱ་བ༔ བྲག་གཡང་མཐོན་པོ་ལ་ཕྱོད་ཀྱིས་སྟུང་བའི་ཚེ༔ བདག་འཆིའོ་སྙམ་པ་གཅིག་འོང་བས༔ དེ་མ་ཐག་ཏུ༔   སྤྱི་བོར་བླ་མ་ཏུང་གིས་
དྲན་པའམ༔ ཡི་དམ་ཏུང་གི་དྲན་ན་རབ་ཡིན་ནོ༔ དེ་དྲན་ལོང་མ་བྱུང་ན༔ འདུན་པ་སྤྱི་བོར་རྒྱང་གིས་གཏད་པ་གནད་ཡིན་ནོ༔ དིའི་ཚེ་འདུན་པ་གཏད་

རྒྱུ་འོང་བའི་རྒྱུ་མཚན་ནི༔ ད་ལྟར་ཡང་རང་རེ་ཚེ་བྲེད་སྔངས་དྲག་པོ་བྱུང་བ་དང་༔ ཁ་ནས་ཕ་བླ་མ༔ ཞེས་རྒྱང་གིས་བཏོན་རྒྱུ་འོང་ནས་འདུག་པའི་ཕྱིར༔ དེའི་དུས་
ཀྱང་བླ་མ་དྲན་པའམ༔ རིག་པ་སྤྱི་བོར་གཏད་རྒྱུ་ངེས་པར་འོང་བས༔ གཏད་འདི་ཤིན་ཏུ་ཟབ་པོ༔ དེ་བཞིན་དུ༔ མེ་ཆེན་པོའི་ནང་དུ་ཧྲིལ་ཐུམ་པའམ༔ 
ཆུ་ཆེན་པོའི་ནང་དུ་ལུད་ཀྱིས་ཁྱེར་བའམ༔ མགོ་ལ་ཐོག་ཕོག་པའམ༔ སྙིང་ལ་མདའ་ཕོག་པ་ལྟ་བུའམ༔ དེ་མ་ཐག་ཏུ་སྤྱི་བོར་བླ་མ་ཏུང་གིས་དྲན་པའམ༔ 
རིག་པ་སྤྱི་བོར་ཏུང་གིས་གཏད་པ་ནི༔ སྐད་ཅིག་མའི་འཕོ་བ་ཡང་ཟེར༔ བཙན་ཐབས་ཀྱི་འཕོ་བ་ཞེས་ཀྱང་བྱ་སྟེ༔ ཤིན་ཏུ་ཟབ་པས་ལེགས་པ་བཟློག་
བློ་ལ་བྱང་བར་བྱའོ༔ དེ་ཡང་ཐ་མལ་པ་བྲེད་སྔངས་དྲག་པོ་བྱུང་བའི་དུས་སུ༔ ཕ་བླ་མ་ཞེས་པའམ༔ ཨོ་རྒྱན་ཅེས་སངས་རྒྱས་ཀྱི་མཚན་ནས་བོས་པ་ལ་ཡང་ཡོན་
ཏན་དུ་མ་ཡོད་པར་གསུངས་ན༔ འདུན་པ་སྤྱི་བོར་བླ་མ་ལ་གཏད་པ་ནི༔ ཡོན་ཏན་བསམ་གྱིས་མི་ཁྱབ་པོ༔ དེ་ཡང་རྣམ་ཤེས་འཕོ་བའི་ལམ་ལ་ཁྱད་པར་ཆེ་སྟེ༔ 

༄༅། །དེ་ལ་རབ་འབྲིང་ཐ་མ་གསུམ་སྟེ་དགུའོ༔ སྤྱི་བོ་ཚངས་པའི་བུག་ནི་དག་པ་མཁའ་སྤྱོད་དུ་འགྲོ་བའི་ལམ་ཡིན་པས༔ དེར་རིག་
པ་ཐོན་ན་ཐར་པ་ཐོབ་པར་འགྱུར་རོ༔ ལམ་མཆོག་ཏུ་གྱུར་པ་ཡིན་པས༔ དེར་འདུན་པ་གཏད་པ་ལ་བྱད་པ་གལ་ཆེའོ༔ མིག་ནས་རྣམ་ཤེས་འཕོས་ན་འཁོར་
ལོས་སྒྱུར་བའི་རྒྱལ་པོར་སྐྱེ༔ སྣ་བུག་གཡོན་ནས་མི་ལུས་གཙང་མ་སྟེ༔ སྒོ་རབ་གསུམ་མོ༔ སྣ་བུག་གཡས་ནས་གནོད་སྦྱིན༔ རྣ་བ་གཉིས་ཀ་ནས་
གཟུགས་ཁམས་ཀྱི་ལྷ༔ ལྟེ་བ་ནས་འདོད་པའི་ལྟར་སྐྱེས་ཏེ༔ སྒོང་བྲིང་གསུམ་མོ༔ ཆུ་ལམ་ནས་དུད་འགྲོ༔ སྲིད་པའི་སྒོ་ཞེས་བྱ་བ་ཁ་དང་ཐིག་ལེ་
དཀར་དམར་རྒྱུ་བའི་ལམ་ནས་ཡི་དགས༔ བཤད་ལམ་ནས་དམྱལ་བར་སྐྱེ་སྟེ༔ སྒོ་ཐ་མ་གསུམ་མོ༔ དེ་ལྟར་རྣམ་ཤེས་འཕོ་བའི་སྒོ་ལ་ཁྱད་པར་ཤིན་ཏུ་
ཆེ་བས༔ ཤི་ཁར་རིག་པ་སྤྱི་བོར་གཏད་པ་ལ་ཡོན་ཏན་དཔག་ཏུ་མེད་དོ༔ བཙན་ཐབས་སུ་འཕོ་བ་ས་མ་ཡཱ༔ ༈ བཞི་པ་ཐ་མལ་པའི་འཕོ་བ་ནི༔ སྟོང་

ཉིད་ཀྱི་དོན་མ་རྟོགས་པ་དང་༔ བསྐྱེད་རྫོགས་ཀྱི་དོན་མི་ཤེས་པ་རྣམས་ལ་ནི༔ མགོ་བྱང་དུ་བསྟན༔ གཡས་ས་ལ་ཕབ༔ བླ་མའམ་མཆེད་གྲོགས་ཀྱིས༔ 
རིག་པ་གསལ་བ་དང་༔ ཁམས་ཀྱིས་ལྕོག་པར་འདུག་ན༔ སྐྱབས་འགྲོ་སེམས་བསྐྱེད་དང་༔ སྡིག་པ་བཤགས་སུ་བཅུག༔ དེ་ནས་དགེ་བསྙེན་གྱི་
སྡོམ་པ་ཕོག༔ ལོང་བྱུང་ན་གསང་སྔགས་ཀྱི་དབང་བསྐུར་བྱང་༔ དེ་ཁོ་ནས་ཀྱང་དམ་ཚིག་དང་སྡོམ་པ་མ་ཉམས་པ༔ སོ་མ་ལ་ལས་འཕྲོ་བཟང་པོ་ལ་ཤིབས༔ ངན་
སོང་ལས་ཐར་ཏེ་ཡོན་ཏན་དཔག་ཏུ་མེད་དོ༔ དེ་ཙམ་ཡང་མི་ནུབ་པའི་མི་ལ༔ དལ་བུས་མིང་ནས་འབོད་ལ༔ ཁྱེད་རང་གི་སྤྱི་བོར་ཇོ་བོ་ཐུགས་རྗེ་ཆེན་པོ་བཞུགས་
ནས་ཡོད་དོ༔ མོས་གུས་གྱིས་ཤིག༔ ཅེས་བརྗོད་ལ་སྤྱི་བོར་རེག་རེག་བྱ༔ ཚངས་བུག་གི་སྐྲ་ལ་རན་ཙམ་རེ་འཐེན་ནོ༔ དེས་རྣམ་ཤེས་ཚངས་བུག་ནས་
ནས་ཐོན་ནོ༔ དེ་ཙམ་ཡང་མི་ནུས་པའི་དུད་འགྲོ་དང་ཁྱད་མེད་པ་རྣམས་ལ༔ མགོ་ཕྱོགས་ནས་སངས་རྒྱས་རིན་ཆེན་གཙུག་གཏོར་ཅན་ལ་ཕྱག་འཚལ་ལོ༔ ཞེས་

༄༅།  །མང་དུ་བརྗོད་པས༔ ངན་སོང་ལས་ངེས་པར་གྲོལ་ནས་མཐོ་རིས་སུ་སྐྱེ་སྟེ༔ སངས་རྒྱས་འདི་ནི་སྔོན་སྨོན་ལམ་བཏབ་པའི་ཚེ༔ བདག་
གི་མིང་ཐོས་པ་ཐམས་ཅད་ངན་སོང་ལས་ཐར་བར་གྱུར་ཅིག༔ ཅེས་སྨོན་ལམ་བཏབ་པའི་ཕྱིར་རོ༔ གཞན་ཡང་སངས་རྒྱས་སྨན་གྱི་བླ་བཻཌཱུརྱ་འོད་ཀྱི་རྒྱལ་པོའི་
མཚན་ནས་བརྗོད་ན་ཡང་༔ མཚན་ཙམ་ཐོས་པས་ངན་འགྲོའི་སྡུག་བསྔལ་སྐྱོབ༔ ཅེས་གསུངས་སོ༔  དེ་བཞིན་དུ་སངས་རྒྱས་ཀྱི་མཚན་ཤེས་ཚད་བསྒྲག༔ ཡི་གེ་དྲུག་པ་ལ་
སོགས་པའི་སྙིང་པོ་བྱིན་རླབས་ཅན་གང་ཤེས་འདོན༔ ཁྱད་པར་དུ་བཏགས་གྲོལ་ཡོད་ན་བཀླག༔ ཐོས་གྲོལ་འདོན༔ སྨོན་ལམ་ཤེས་ཚད་བཏབ་བོ༔ དེས་ལས་འཕྲོ་བཟང་པོ་བཞག་ནུས་པས་ཡོན་ཏན་
ཤིན་ཏུ་ཆེའོ༔ ཐ་མ་འང་གཡས་པས་ལ་ཕབ༔ མགོ་བྱང་དུ་གཏད་ནས་ཤི་བ་ཁོ་ནས་ཀྱང་ངན་སོང་དུ་མི་འགྲོ་བར་གསུངས་སོ༔ དེས་ན་ཆོས་བྱས་པའི་ཡོན་ཏན་ཐམས་ཅད་ཤི་ཁར་
སླེབ་པ་ཅིག་དགོས་པས༔ ཤི་བ་ལ་མཁའ་བ་གཅིག་གལ་ཆེའོ༔ འཆི་ཁ་བར་དོའི་ཁྲིད་ཡིག༔ འཕོ་བ་དྲན་པར་རང་གྲོལ་ཞེས་བྱ་བ༔ ས་མ་ཡ༔ རྒྱ་རྒྱ་རྒྱ༔  ༔ 

༔ ཟབ་ཆོས་ཞི་ཁྲོ་དགོངས་པ་རང་གྲོལ་གྱིས༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་དྲུག་པ་སྲིད་པ་བར་དོའི་ཁྲིད་ཡིག༔ སྲིད་པ་རང་གྲོལ་ཞེ་བྱ་བ་བཞུགས་སོ༔ 

༄༅། །སྤྱི་དོན་དྲུག་པ་སྲིད་པ་བར་དོའི་ཁྲིད་ཡིག༔ སྲིད་པ་རང་གྲོལ་བསྟན་པ་ནི༔ སྣང་བཞི་མ་མཐོང་
བ་དང་། ཆོས་ཉིད་བར་དོའི་ངོས་མ་ཟིན་པ་རྣམས༔ ལས་ཀྱི་འཕྲོ་འཐུད་པ་ཡུར་རྐང་ཆད་པ་ཝ་འཛུགས་པ་ལྟ་བུའི་གདམས་ངག༔ དེ་ནས་སྲིད་
པའི་བར་དོ་ལ་ཉམས་སུ་བླང་བའི་གདམས་ངག༔ ལས་ཀྱི་འཕྲོ་འཐུད་པ་ཡུར་རྐང་ཆད་ལ་ཝ་འཛུགས་པ་ལྟ་བུའི་གདམས་ངག་ནི༔ ད་ལྟར་
ལྷའི་སྐུ་བསྒོམས་པ་གཅིག་ཡིན་ན༔ བར་དོའི་སྣང་བ་ཤར་བའི་དུས་སུ་ཡང་༔ ཁ་ཆར་དང་། བུ་ལུག་དང་༔ མི་མང་པོས་དེད་

༄༅།  །པའི་སྣང་བ་ཤར་བའི་ཚེ༔ ལྷའི་གསལ་སྣང་དྲན་མ་ཐག་ཏུ་དེ་དག་ཐམས་ཅད་ཡི་དམ་དུ་འཆར་རོ༔ དེ་
རྩལ་སྦྱང་བ་ནི༔ དབེན་པའི་གནས་སུ་གཅིག་པུར་འདུག་ལ༔ འདི་ལྟར་བསྒོམ་པར་བྱ་སྟེ༔ ག་རེ་ད་ལྟའི་སྣང་བ་འདི༔ བདག་
ཤི་ནས་བར་དོའི་འཁྱམས་པར་འདུག༔ གནས་དང་༔ གྲོགས་དང་༔ སྣང་བ་ཡང་ཡུད་འདི་སྲིད་པ་བར་དོའི་སྣང་བ་ཡིན་པར་
འདུག་པས༔ དེ་སྔ་བར་དོ་ངོས་མ་ཟིན་ནས་འཁྲུལ་བར་འདུག༔ ད་ནི་ཡི་དམ་ལྷའི་སྐུར་ལྡད་བར་བྱའོ་སྙམ་པའི་ངང་ནས༔ ཕྱི་སྣོད་

རྣམ་པར་དག་པ་སངས་རྒྱས་ཀྱི་ཞིང་ཁམས༔ ནང་བཅུད་རྣམ་པར་དག་པ་ཡི་དམ་གྱི་ལྷ་ཚོགས༔ སྒྲ་གྲགས་པ་རྣམས་པར་དག་པ་ཡི་དམ་ལྷ་ཡི་སྔགས་ཀྱི་ཕར་སྤྲས་བསྒོམས༔ 
རྗེས་སུ་ཐམས་ཅད་དམིགས་པ་མེད་པའི་ངང་ལ་ཕྱམ་མེ་བཞག༔ དེ་ལ་ཡང་དུ་ནས་ཡང་དུ་བྱང་བར་བྱས་པས༔ སྲིད་པ་བར་དོ་འཆར་བའི་ཚེ༔ དང་པོར་བར་དོ་ངོས་ཟིན༔ 
དེ་ནས་བསྐྱེད་རིམ་དྲན་ནས༔ བར་དོར་ལྷའི་སྐུར་ལྡད་སྟེ༔ མངལ་སྒོ་ཁེགས་ནས། རིག་འཛིན་གྱི་གོ་འཕང་ཐོབ་པར་འགྱུར་རོ༔ གཞན་ཡང་མི་དང་
སེམས་ཅན་ཆགས་པ་སྤྱོད་པ་མཐོང་བོའམ། བུད་མེད་ཡིད་དུ་འོང་བས་ངང་ལ་ཡིད་ཆགས་པར་མཐོང་ནས༔ དེར་ཆགས་པ་སྐྱེས་མ་ཐག་ཏུ༔ ཨ་ཙམ༔ 
བདག་སྲིད་པ་བར་དོར་འཁྱམས་ནས་མངལ་དུ་འཇུག་པའི་གྲབས་བྱེད་པས་འདུག་པས༔ ད་ནི་མངལ་སྒོ་དགག་པར་བྱ་སྙམ་དུ་བསམས་ལ༔  ༈ །དང་
པོ་འཇུག་བྱེད་ཀྱི་གང་ཟག་དགག་པ་ནི༔ ཆགས་པ་ལྷང་གིས་སྐྱེས་མ་ཐག༔ སྐད་ཅིག་དྲན་རྫོགས་སུ་ཡི་དམ་གྱི་སྐུ་རུ་ལྷང་ལྷང་དྲན་པར་བྱའོ༔ དེ་ལ་བྱད་བར་

༄༅། །གྱུར་པ་དང་༔ བར་དོར་ཕོ་མོ་ཆགས་པ་སྤྱོད་པ་མཐོང་བའི་ཚེ༔ རང་ཕོར་སྐྱེན་ཕ་ལ་མིག་སེར་སྐྱེ༔ མ་ལ་ཆགས༔ མོར་
སྐྱེན༔ མ་ལ་མིག་སེར་སྐྱེ༔ ཕ་ལ་ཆགས་པ་སྐྱོའོ༔ དེའི་དུས་སུ་རང་བསྐྱེད་རིམ་ལ་གོམས་ན༔ ཆགས་པ་དང་མིག་སེར་སྐྱེ་བའི་དོད་ལ༔ ཡི་
དམ་ལྷའི་སྐུ་ཀྲོང་ཀྲོང་དྲན་པར་འགྱུར་རོ༔ དེ་གསལ་བ་དང་༔ མངལ་སྒོ་ཁེགས་པ་དང་༔ རང་ལྷའི་སྐུ་རུ་སྨིན་པ་དུས་མཉམ་དུ་འབྱུང་བས༔ ད་ལྟར་
ཡང་བུད་མེད་ཡིད་དུ་འོང་བའམ༔ ཆགས་པ་སྐྱེ་བའི་སྨྲ་བརྗོད་དང་སྤྱོད་ལམ་བྱ༔ ཆགས་པ་ལྡང་སྐྱེས་པ་དང་། དེས་རྐྱེན་བྱས་ནས༔ རང་ལུས་
ལྷའི་གསལ་སྣང་དུ་ལྷང་ལྷང་དྲན་པར་བྱུང་ན༔ འདོད་ཆགས་མ་སྤངས་གྲོགས་སུ་འགྱུར་ཏེ༔ འདོད་ཆགས་ཅི་ལྟར་ཆེ་བ་ལྟར༔ ཡི་དམ་ལྷ་ཡི་བསྐྱེད་
རིམ་འབྱོངས་པས༔ བར་དོའི་གྲོལ་བ་ལ་ཚེགས་མེད་དོ༔  ༈ །གཉིས་པ་འལུག་བྱའི་མངལ་སྒོ་དགག་པ་ནི༔ ཕོ་མོ་གང་ཡང་རུང་བ་སྦྱོར་བ་བྱེད་

བ་མཐོང་ན༔ ཆགས་པ་དང་༔ མིག་སེར་སྐྱེས་མ་ཐག༔ བདག་བར་དོར་འཁྱམས་པར་འདུག༔ ཀྱཻ་མ། བདག་ལ་སྲིད་པ་བར་དོ་འཆར་དུས་
འདིར༔ འདུན་པ་བརྩེགས་གཅིག་སེམས་ལ་བཟུང་བྱས་ནས༔ བཟང་པོའི་ལས་ཀྱི་འཕྲོ་ལ་ནན་གྱིས་འཐུད༔ མངལ་སྒོ་དགག་ནས་རུ་ལོག་དྲན་པར་བྱ༔ 
སྙིང་རུས་དག་སྣང་དགོས་པའི་དུས་གཅིག་ཡིན༔ ཅེས་བརྗོད་ལ༔ ཕོ་མོ་གཉིས་པོ་དེ་ཡི་དམ་ཡབ་ཡུམ་དུ་ལྷང་ལྷང་དྲན་པར་བྱ༔ གསོལ་བ་གདབ༔ མོས་
གུས་བྱ༔ དབང་བསྐུར་ཞུ་བའི་འདུན་པ་དུང་དུང་བྱེད་པ་ལ་གོམས་པར་བྱའོ༔ ཆགས་པ་སྤྱོད་པ་མ་མཐོང་ན་ཡང་། ཡིད་ལ་དྲན་པར་བྱ་ཞིང་༔ ཡི་
དམ་གྱི་གསལ་སྣང་དྲན་པར་བྱས་པས༔ ད་ལྟར་བསྐྱེད་རིམ་གྱི་གྲོགས་སུ་འགྱུར་ཞིང་༔ སྲིད་པ་བར་དོར་མངལ་སྒོ་ཁེགས་པར་འགྱུར་བས་ཟབ་པོ༔ ས་མ་ཡ༔ 
གཉིས་པ་བླ་མ་ཡབ་ཡུམ་གྱི་དམིགས་པས་མངལ་སྒོ་དགག་པ་ནི༔ ཆགས་པ་སྤྱོད་པ་མཐོང་བའམ༔ ཆགས་ཡུལ་དྲན་པའམ༔ རང་ཆགས་པ་དྲག་པོ་

༄༅། །སྐྱེས་པའི་དུས་སུ༔ ཆགས་ཡུལ་དེ་བླ་མ་ཨོ་རྒྱན་པདྨ་དང་༔ ཡེ་ཤེས་མཚོ་རྒྱལ་ཡབ་ཡུམ་འཁྲིལ་སྦྱོར་དུ་བསམས་ལ༔ མིག་སེར་
གྱི་བློ་སྤངས་ལ༔ མོས་གུས་དུད་དུད་བ་བྱ༔ དབང་ཞུ་བའི་འདུན་པ་དྲག་པོ་བྱ༔ ཁྱད་པར་དུ་དབང་གསུམ་པའི་དོན་དྲན་པར་བྱས་པས༔ ལྷན་ཅིག་སྐྱེས་པའི་
དོན་དྲན་ནས་མངལ་སྒོ་ཁེགས་ནས་བར་དོར་གྲོལ་བར་འགྱུར་རོ༔ དེ་ཡང་༔ མིག་སེར་སྤངས་ནས་བླ་མ་ཡབ་ཡུམ་པ་བསྒོམ༔ སྙིང་རུས་དག་སྣང་དགོས་པའི་དུས་
གཅིག་ཡིན༔ ཅེས་གསུངས་པ་དེ་ཡིན་ནོ༔ གསུམ་པ་དགའ་བཞི་ཉམས་སུ་བླངས་ནས་མངལ་སྒོ་དགག་པ་ནི༔ འོག་སྒོ་བདེ་བ་ཆེན་པོའི་ཁྲིད་ལ་ཤིན་ཏུ་བྱང་བར་བྱས་
ལ༔ དེ་ནས་མཚན་དང་ལྡན་པའི་མུ་དྲ་བཙལ་ཏེ༔ དབེན་པའི་གནས་སུ་ཁྲིད་དེ༔ མུ་དྲ་སྒྱུ་མའི་ལུས་སུ་སྦྱངས༔ དེ་ནས་རང་དང་མུ་དྲ་གཉིས་ཀ་ཡི་དམ་གྱི་ལྷའི་
འདུ་ཤེས་ཀྱིས༔  ༈ དང་པོ་གཟུགས་ལ་བསླབ་པ་ནི༔ ཕར་ཚུར་ཆགས་པའི་མིག་གིས་ཟིམ་བུས་བལྟ༔ སྒྲ་ལ་བསླབ་པ་ནི༔ འཁྲིགས་ཚིག་དང་ཆགས་

པ་སློང་བའི་གླེང་མོ་བྱ༔ དྲིལ་བསླབ་པ་ནི༔ མུ་དྲ་དང་པདྨའི་དྲིལ་བསྣོལ༔ རོ་ནི་བུ་རམ་དང་ཀ་ར་མུར་ལ་ལྕེ་འཇིབ༔ རིག་བྱ་ནི༔ དཀར་འཛིན་ཞུ་མ་མཉེ་བ་དང་༔ 
ལྕེ་འཇིབ༔ དམ་དུ་འཁྱུད༔ གཡའ་དགག༔ པདྨའི་ཟེའུ་འབྲུ་མཉེ༔ གཅེར་བུར་ཕྱུང་ལ་རྡོ་རྗེ་པདྨ་བལྟ་ཞིང་ཆགས་པ་བསླང། མུ་དྲ་འདོད་པས་མྱོས་ནས་
ཆགས་པ་ལངས་པ་དང་༔ རྡོ་རྗོ་ལས་སུ་རུང་པར་བྱས་ལ༔ པདྨར་དལ་བུས་ཕུལ༔ རྩ་བར་གཏིམ་མོ་གཏང་ལ་ཅུང་ཟད་མི་བསྒུལ་བར་སྟོངས་ཉིད་ཀྱི་ངང་ལ་བཞག༔ 
དཔག་དེའི་ངང་མ་ཤོར་བར་དལ་བུས་བསྐྱོད་པས༔ དང་པོར་དགའ་བ་སྐྱེས་པ་དང་ངོས་བཟུང་ལ༔ དེའི་ངང་ལ་བདེ་སྟོང་དུ་ཕྲིལ་ལེ་བཞག༔ བདེ་བ་ཡལ་བ་འདྲ་
ན་ཉམས་དང་བསྟུན་ཞིང་། རྗེ་དྲག་ཇེ་དྲག་ཏུ་བསྐུལ་ཞིང་བསྐྱོད་པས༔ བདེ་བ་ཇེ་ཆེར་མཆོག་དགའ་ངོས་བཟུང་༔ དེ་ནས་ལྷན་ཅིག་སྐྱེས་པའི་དགའ་བ་དང་། 
སྟོང་པ་གཉིས་སུ་མེད་པའི་ཡེ་ཤེས་ངོས་བཟུང་ཞིང་སྦྱངས་པས༔ ར་བ་འཆི་བའི་དུས་སུ༔ འབྱུང་བ་རིམ་གྱིས་བསྡུས་ནས་ཐིམ་པའི་མཐར༔ མ་ལས་ཐོབ་པའི་

༄༅། །རཀྟ་གྱེན་དུ་འབྱུང་༔ ཕ་ལས་ཐོབ་པའི་བྱང་སེམས་སྤྱི་བོ་ནས་ཐུར་དུ་བབ་སྟེ༔ བྱང་སེམས་དཀའ་དམར༔ དཀར་ལམ་དམར་
ལམ་གྱི་སྣང་བ་ཤར་བའི་རྗེས་སུ་སྙིང་ཁར་ཕྲད་དོ༔  ལྷན་ཅིག་སྐྱེས་པའི་དགའ་བ་ཚད་མེད་པ་གཅིག་སྐྱེས་པ་དང་མཉམ་དུ༔ རྣམ་ཤེས་སྟོར་ནས་བརྒྱལ་ལོག་
གིས་འགྲོ་བའི་དུས་སུ་ནང་དབུགས་ཆད་བས༔ དེའི་དུས་སུ་དགའ་བ་བཞི་དང་ཐབས་ལམ་བདེ་སྟོང་ལ་སྦྱངས་ཤིང་༔ དབང་གསུམ་པའི་དུས་ཀྱི༔ ལྷན་ཅིག་
སྐྱེས་པའི་དགའ་བ་ངོ་འཕྲོག་པའི་གང་ཟག༔དེ༔ ངེས་པར་ངོས་ཟིན་ནས་སྐད་ཅིག་གིས་ཡར་གྱི་ཟད་ཐལ་ལ་འགྲོ་བར་འགྱུར་བས༔ དེས་ན་གསང་སྔགས་ཐབས་
ལམ་ཕོ་ཉའི་ལམ་ཟབ་པའི་གཏན་ཚིགས་དེ་ལྟར་རོ༔ དེར་ངོས་མ་ཟིན་ན་ཡང་༔ ཆོས་ཉིད་ཀྱི་བར་དོར་ཞི་ཁྲོ་ཡབ་ཡུམ་འཁྲིལ་སྦྱོར་གྱི་སྐུ་མཐོང་མ་ཐག་ཏུ༔ དབང་
གསུམ་པའི་དུས་ཀྱི་ལྷན་ཅིག་སྐྱེས་པའི་དགའ་བའི་ཡེ་ཤེས་དྲན་ནས༔ ངོས་ཟིན་ཏེ་གྲོལ་བར་འགྱུར་རོ༔ དེར་ཡང་ངོས་མ་ཟིན་ན༔ སྲིད་པ་བར་དོ་ཕོ་མོ་

ཆགས་པ་སྤྱོད་པ་མཐོང་མ་ཐག༔ ལྷན་ཅིག་སྐྱེས་པའི་དགའ་བའི་ཡེ་ཤེས༔ ངོས་ཟིན་ནས༔ མངལ་སྒོ་ཁེགས་ནས་ངེས་པར་བར་དོར་གྲོལ་ཏེ༔ རིག་འཛིན་
ཐོབ་པར་འགྱུར་པས༔  གསང་སྔགས་གཞན་ལས་ཟབ་ཅིང་ལམ་མྱུར་བའི་ཕྱིར༔  ད་ལྟར་ཡང་འཇིག་རྟེན་གྱི་མི་ཁ་ལ་མི་སྐྲག་པར༔ འོག་སྒོ་བདེ་བ་ཆེན་པོའི་ཁྲིད་
ལ་སྦྱང་བ་ནི་བར་དོའི་ཉམས་ལེན་དངོས་གཞི་ཡིན་པས༔ མཚན་ལྡན་གཞོན་ནུ་བཙལ་ཞིང་། ཟབ་ལམ་བདེ་བ་ལ་སྦྱང་པ་གལ་ཆེའོ༔ ཞིབ་པར་ནི་འོག་སྒོ་
བདེ་བ་ཆེན་པོའི་ཁྲིད་ལས་ཤེས་སོ༔ དེ་ནི་ཆགས་ལམ་པའི་མངལ་སྒོ་དགག་པ་སྟེ༔ སྐལ་ལྡན་སྐྱེས་བུར་བ་རྣམས་ཀྱི་སྤྱོད་ཡུལ་ལོ༔ ས་མ་ཡ༔ ༈
བཞི་པ་གྲོལ་ལམ་པའི་སྤོང་སེམས་ཀྱི་གཉེན་པོས་མངལ་སྒོ་དགག་པ་ནི༔ ད་ལྟར་དགེ་བསྙེན༔ དགེ་ཚུལ༔ དགེ་སློང་གང་ཡིན་ཡང་རུང་སྟེ༔ སྡོམ་
པ་ལ་གཅེས་པར་བྱས་ནས༔ ཆགས་པ་སྤྱོད་པ་མཐོང་བའམ༔ ཆགས་ཡུལ་དྲན་པ་དང་༔ མིག་སྡུག་པ་སྒོམ་པའམ༔ སྤོང་སེམས་དྲག་པོས་བསླབ་པ་

༄༅། །ལ་གཅེས་པར་བྱས་པས། བར་དོར་ཕོ་མོ་ཆགས་པ་སྤྱོད་པ་མཐོང་བ་དང་༔ བསླབ་པ་དང་སྤོང་སེམས་དྲན་ཏེ༔ མངལ་དུ་མི་
འཇུག་པར་མངལ་སྒོ་ཁེགས་པའམ། ཡང་དག་པའི་མངལ་དུ་སྐྱེས་ནས་མཐོ་རིས་ཐོབ་པར་འགྱུར་རོ༔ འདི་ནི་གོང་མ་ལས་ལམ་ཅུད་ཟད་དམན་པ་ཡིན་ནོ༔ ས་
མ་ཡ༔ ༈ ལྔ་པ་འོད་གསལ་གྱིས་མངལ་སྒོ་དགག་པ་ནི༔ དེ་ལྟར་ཁྲེགས་ཆོད་ཀྱི་ཁྲིད་ལ་སྦྱང་ཞིང་༔ སྟོང་ཉིད་ཀྱི་དོན་ལ་འདྲིས་པར་བྱས་པས༔
རབ་འཆི་ཁའི་བར་དོའི་གཞིའི་འོད་གསལ་ངོས་ཟིན་ཏེ༔ བར་དོ་མེད་པར་ཆོས་སྐུ་ཟང་ཐལ་དུ་འགྲོ་བར་འགྱུར་རོ༔ ཐ་མའང་སྲིད་པ་བར་དོར་ཆགས་པ་སྤྱོད་པ་མཐོང་
བ་དང་༔ སྟོང་ཉིད་འོད་གསལ་གྱི་དོན་རྒྱུད་ལ་ལྷང་གིས་ཤར་ནས་གྲོལ་བར་འགྱུར་རོ༔ ས་མ་ཡ༔ ༈ དྲུག་པ་སྒྱུ་ལུས་ཀྱིས་མངལ་སྒོ་དགག་པ་ནི༔ ད་ལྟར་
སྒྱུ་ལུས་སྣང་བར་རང་གྲོལ་སྦྱངས་པས༔ བར་དོའི་འཇིག་སྐྲག་དང་༔ མངལ་སྒོ་ཤར་བའི་ཚེ༔ སྒྱུ་མ་ལྟ་བུའི་ཏིང་ངེ་འཛིན་རྒྱུད་ལ་སྐྱེས་ཏེ་གྲོལ་བར་འགྱུར་

རོ༔  དེ་རྣམས་ཐམས་ཅད་ཀྱི་ཉམས་ལེན་རྩ་བར་མདོར་བསྡུ་ན༔ སྐྱེ་གནས་བར་དོའི་སྣང་བ་ཐམས་ཅད༔ བསྐྱེད་རིམས་པས་ལྷ་དང་ལྷ་མོའི་རང་
བཞིན་དུ་སྦྱང་། རྫོགས་རིམ་པ་གཅི་ཤར་ཅིར་སྣང་ཐམས་ཅད་རང་བྱུང་ཡེ་ཤེས་སྟོང་ཉིད་ལྷང་ལྷང་སྦྱང་༔ གཞན་ཡང་སྣང་བ་ཐམས་ཅད་མེ་ལོང་ནང་གི་གཟུགས་
བརྙན་ལྟར་སྣང་ལ་རང་བཞིན་མེད་པ༔ སྣང་སྟོང་དབྱེར་མེད་དུ་སྦྱངས་པས༔ ཉིན་པར་གྱི་འཁྲུལ་སྣང་དག་སྣང་དུ་འཆར༔ དེས་རྨི་ལམ་གྱི་བདེན་
ཞེན་གྲོལ་ནས༔ རྨི་ལམ་རྨི་ལམ་དུ་ཤེས་པའམ༔ འོད་གསལ་དུ་འཆར༔ དེས་བར་དོའི་འཁྲུལ་སྣང་དག་སྣང་དུ་འཆར་ནས་བར་དོར་གྲོལ་བར་འགྱུར་རོ༔
དེ་ཉམས་སུ་ལེན་པ་ནི༔ དུས་རྒྱུན་དུ་ད་ལྟར་གྱི་སྣང་བ་སོ་མ་འདི༔ མ་བཅོས་ཀ་དག་གི་ངང་ལ་ཕྱམ་མེ་བཞག༔ གལ་ཏེ་རྟོག་པ་འཕྲོ་ན༔ གྲོལ་
ལུགས་ཆེན་པོ་བཞིའི་གདེང་གིས་ཟིན་པར་བྱོས་ལ༔ ཅིར་སྣང་གང་ཤར་རང་གྲོལ་ཏུ་སྦྱང་ངོ་༔  གཞན་ཡང་འདི་སྙམ་དུ༔ ᩶་ལྟའི་སྣང་ཡུལ་འདི་རྣམས་

༄༅། །ཐམས་ཅད༔ ང་ཤི་ནས་བར་དོར་འཁྱམས་པའི་སྣང་ཡུལ༔ ཡུང་ཡུང་ཟང་ཟིང་དུ་འདུག༔ ༔ཡུལ་འདི་རྣམས་ཀྱང་སྲིད་པ་བར་དོའི་
ཡུལ་དུ་འདུག་ཅིང་༔ སེམས་ཅན་སྐྱེ་འགྲོ་འདི་རྣམས་ཀྱང་བར་དོའི་སེམས་ཅན་ཡིན༔ རླུང་སྒྲ་འུ་རུ་རུ་ཟེར་བ་དང་༔ འབྲུག་དང་༔ གློག་དང་༔ ཆར་
པ་དང་༔ སེར་བ་དང་༔ མུན་རུབ་པ་དང་༔ མི་སྐད་ཁྱི་སྐད་ཀུ་ཏིར་ཏིར་བ་དང་༔ གླུ་གར་དང་༔ རྩེད་བྲོ་དང་། དམག་འཁྲུགས་ དང་༔ ཁ་
སྐད་མི་གཅིག་པའི་གླེང་མོ་འདི་རྣམས་དང་། ལས་སྣ་ཚོགས་བྱེད་པ་དང་༔ གཅིག་ཏུ་མ་ངེས་ཤིང་༔ ཟང་ཟིང་སྣ་ཚོགས་ཀྱིས་ཟིང་ཟིང་པོར་གྱུར་པ་ 
འདི་བར་དོ་ཡིན་པར་ཐག་ཆོད༔ དེ་རིང་དོ་ནུབ་འཕྲད་པའི་གྲོགས་དང་གཉེན་འདུན་འགྲུལ་རོག༔ འདི་རྣམས་ཀྱང་ཤི་ནས་བདག་དང་ལྷན་ཅིག་ཏུ་བར་དོ་
འཁྱམས་པ་ཡིན་པར་འདུག༔ མི་བདེན་པར་འདུག༔ རྨི་ལམ་ལྟ་བུ༔ སྒྱུ་མ་ལྟ་བུ༔ གཏད་མེད་དུ་འདུག་བདེན་མེད་དུ་འདུག་སྙམ་དུ་བསམས་ལ༔ 

ཡང་སྔར་གྱི་སྐྱབས་འགྲོ་ནས་བཟུང་སྟེ༔ བསྐྱེད་རིམ༔ རྫོགས་རིམ༔ སྟོང་ཉིད་ཕྱག་རྒྱ་ཆེན་པའི་ངང་ལ་ཕྱམ་ཕྱམ་བཞག༔ བག་ཆགས་གོམས་
འདྲིས་སུ་བྱེད་པ་ཡིན་པས༔ རྒྱུན་དུ་བར་དོ་ཡིན་སྙམ་དུ་བསམས་ཤིང་༔ ངག་ནས་ཀྱང་བར་དོ་ཡིན་པར་དོ་ཡིན༔ ཨ་ཙ་མ༔ བདག་བར་དོར་
འཁྱམས་ནས་འདུག་པས༔  བླ་མ་བླ་མ་ཞེས་བརྗོད༔ སྐབས་སུ་རབ་མངའ་སྒྲོན་པའི་སྨོན་ལམ་དང་༔ བར་དོ་རྩ་ཚིག༔ འཕྲད་སྒོམ༔  འཇིགས་
སྐྱོབ་མའི་སྨོན་ལམ་རྣམས་ཡང་ཡང་གདབ། ཐོས་གྲོལ་དང་བར་དོའི་ཆོས་སྐོར་ཐམས་ཅད་ལ་ཡང་ནས་ཡོང་དུ་བལྟའོ། མདོར་ན་བར་དོའི་ཆོས་ལ་བློ་བྱང་བར་བྱེད་
པ་དང་༔ འདུན་པ་སྦྱང་བ་ལས༔ ལྷག་པ་བསྒོམ་རྒྱུ་མེད་དེ། བར་དོའི་འདུན་པ་རྒྱུན་མི་ཆད་པར་བྱ༔ རྗེས་སུ་སེམས་ཉིད་མ་བཅོས་པའི་ངང་ལ་
ཕྱམ་ཕྱམ་བཞག༔ བར་དོའི་འདུན་པ་དེས་རྒྱུར་བསྐུལ་ནས༔ དགེ་སྦྱོར་ལ་བརྩོན་པར་བྱའོ༔ ཞིབ་ཏུ་ཆོས་ཉིད་བར་དོར་ཐོས་གྲོལ་དང་༔  སྲིད་པ་བར་

༄༅། །དོའི་ཐོས་གྲོལ་གྲོལ་གཉིས་སུ་བལྟའོ༔ སྒྲོན་མ་དྲུག་དང་༔ བར་དོའི་རྒྱལ་ཆོས་དང་༔ བར་དོའི་ངོ་སྤྲོད་ཐམས་ཅད་ལ་བློ་ཤིན་ཏུ་སྦྱང་བར་བྱའོ༔ དེས་
ནི་རབ་ཚེ་འདིར༔ འབྲིང་འཆི་ཁ༔ ཐ་མ་ཆོས་ཉིད་བར་དོ༔ ཡང་ཐ་སྲིད་པའི་བར་དོར༔ ལས་ཀྱི་འཕྲོ་འཐུད་ནས་གྲོལ་བར་ཐེ་ཚོམ་མེད་དོ༔ སྲིད་པ་བར་དོའི་
ཁྲིད་ཡིག༔ སྲིད་པ་རང་གྲོལ་ཞེས་བྱ་བ༔ ས་མ་ཡ༔ ཨ་མ་བར་དོ་དྲུག་གི་དམར་ཁྲིད་རང་གྲོལ་འདི༔ རྒྱལ་བའི་དགོངས་པ་ཀུན་གྱི་མདོ་འགག་ཡིན༔ ཐེག་པའི་ཟབ་ཆོས་ཀུན་
གྱི་ཡང་སྙིང་ཡིན༔ འགྲོ་རྣམས་ཐར་ལམ་ཁྲིད་པའི་ཉམས་ཁྲིད་ཡིན༔ མ་འོངས་བསྐལ་པ་དུས་ཀྱི་ཐ་མ་ལ༔ འགྲོ་བ་ཐམས་ཅད་ཆོས་མིན་སྤྱོད་པའི་ཚེ༔ ཟབ་ལམ་འདི་ཡིས་འགྲོ་
ཀུན་སྒྲོལ་བར་ཤོག༔ མ་ལུས་རྫོགས་པའི་སངས་རྒྱས་ཐོབ་པར་ཤོག༔ བར་དོ་དྲུག་གི་ཁྲིད་ཡིག་ཆེན་མོ༔ ཉམས་ཁྲིད་དགོངས་པ་རང་གྲོལ་ཞེས་བྱ་བ༔ ཇི་སྲིད་འཁོར་བ་སྟོང་པར་མ་གྱུར་ཚེ༔ 
དེ་སྲིད་དམ་པའི་ཆོས་འདི་མ་རྫོགས་སོ༔ ས་མ་᫗༔ གཏེར་རྒྱ༔ སྦས་རྒྱ༔ གྲུབ་ཐོབ་ཀརྨ་གླིང་པས༔ སྒམ་པོ་གདར་གྱི་རི་བོ་ནས་བཏོན་པའོ༔ གཅིག་བརྒྱུད་དུ་བྱས་ནས༔ གུ་རུ་ཉི་ཟླ་འོད་ཟེར་ལ་ཟབ་ཆོས་འདིའི་

བདག་པོར་བཀའ་བབས་སོ༔ དགེའོ།། དགེའོ།། དགེའོ།། 

ཇ༽ ༔ཟབ་ཆོས་ཞི་ཁྲོ་དགོངས་པ་རང་གྲོལ་གྱི༔ རྫོགས་རིམ་བར་དོ་དྲུག་གི་ཁྲིད་ཡིག་ལས༔ སྤྱི་དོན་ལྔ་པ་ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ་ཞེས་བྱ་བ་བཞུགས་སོ༔

༄༅། ༔སྤྱི་དོན་ལྔ་པ་ཆོས་ཉིད་བར་དོའི་ཁྲིད་ཡིག་ལས༔ མཐོང་བ་རང་གྲོལ་བསྟན་པ་ནི༔ སྐྱེ་གནས་བར་དོའི་
ཁྲིད་ཡིག་ཀུན་གཞིར་རང་གྲོལ་ངང་༔ བསམ་རང་སྣང་ལ་ཡིད་ཆེས་བ་མ་པད་དུ་བུ་འཇུག་པ་ལྟ་བུའི་གདམས་ངག༔ གཏན་བར་དོའི་ཁྲིད་ཡིག་རིག་པ་ 
རང་གྲོལ་ལ་སོགས་པ་རྣམས་ནི༔ སྟོང་ཉིད་ཀ་དག་གི་གནས་ལུགས་གདར་ཤ་བཅད་ནས་ཉམས་སུ་ལེན་པ་སྟེ༔ གཞི་ཁྲེགས་
ཆོད་ཀྱི་སྐོར་ཞེས་བྱ་བ་ཡིན་ནོ༔ ད་ནི་ཆོས་ཉིད་མངོན་སུམ་གྱི་རིག་པ་ངོ་སྤྲོད་ནས་གོམས་པར་བྱས་པས༔ ཆོས་ཉིད་བར་དོའི་

༄༅། །སྣང་བ་ད་ལྟར་གཏན་ལ་ཕབ་ནས་གྲོལ་བར་བྱེད་པའི༔ ལམ་ཐོད་རྒལ་གྱི་ཁྲིད་ཅེས་བྱའོ༔ འདི་ལའང་
དོན་བཞི་སྟེ༔ སྔོན་དུ་ལུས་ངག་ཡིད་གསུམ་གྱི་གནད་གཟིར་བ་དང་གཅིག༔ གནད་རྣམ་པ་གསུམ་ལ་བརྟེན་ནས་མངོན་སུམ་རང་
ཐོག་ཏུ་དབབ་པ་དང་གཉིས༔ ཉམས་སུ་བླངས་བས་སྣང་བ་བཞི་འཆར་ཚུལ་བསྟན་པ་དང་གསུམ༔ མཐའ་རྟེན་རྗེས་ཀྱི་མན་ངག་
དང་བཞིའོ༔ ༈ དང་པོ་གནད་གཟིར་བ་ལ་གསུམ་སྟེ༔ ལུས་ཀྱི་གནད་དང་༔ ངག་གི་གནད་དང་། ཡིད་ཀྱི་གནད་

དང་གསུམ་མོ༔ དང་པོ་ལུས་ཀྱི་གནད་གཟིར་བ་ལ་ཡང་གསུམ་སྟེ༔ སྤྲུལ་སྐུའི་བཞུགས་སྟངས་དྲང་སྲོང་ཙོག་བུ་ལྟར་བྱ་བ་དང་༔ ལོངས་སྐུའི་བཞུགས་སྟངས་གླང་པོ་ཆེ་
ཉལ་བ་ལྟར་བྱ་བ་དང་༔ ཆོས་སྐུའི་བཞུགས་སྟངས་སེང་གེ་ཁྱི་ཚུགས་ལྟར་བྱ་བ་དང་གསུམ་སྟེ༔ ཐལ་འགྱུར་ལས༔ ཆོས་སྐུའི་བཞུགས་སྟངས་སེང་གེ་ཡིས༔ 
འཁྲུལ་པའི་འཇིགས་པ་ཀུན་བྲལ་ནས༔ རྡོ་རྗེའི་མིག་གིས་མཐོང་བར་འགྱུར༔ ལོངས་སྤྱོད་རྫོགས་སྐུའི་བཞུགས་སྟངས་ནི༔ གླང་ཆེན་ཉལ་བ་ལ་བརྟེན་ནས༔ 
ཆོས་ཉིད་རྣམས་ལ་ལོངས་སྤྱོད་ནས༔ པདྨའི་སྤྱན་གྱིས་མཐོང་བར་འགྱུར༔ སྤྲུལ་པ་སྐུའི་བཞུགས་སྟངས་ནི༔ དྲང་སྲོང་ཙོག་པུ་ལ་བརྟེན་ནས༔ ཆོས་
ཉིད་རྣམ་པ་རང་སྤྲུལ་ནས༔  ཆོས་ཀྱི་མིག་གིས་མཐོང་བར་འགྱུར༔ ཞེས་པ་དང་༔ མུ་ཏིག་ཕྲེང་བ་ལས༔ ལུས་ཀྱི་གནད་ནི་གསུམ་ཡིན་ཏེ༔ སེང་གེའི་ཚུལ་
དང་གླང་ཆེན་དང་༔ དྲང་སྲོང་ལྟ་བུར་གནས་པར་བྱ༔ ཞེས་གསུངས་པས༔ སློབ་བུ་བདུན་ལས་མི་མང་བར་བྱས་ལ༔ ནམ་མཁའ་དངས་ཤིང་སེར་བུ་མེད་

༄༅། །བའི་དུས་སུ༔ སློབ་བུ་རྣམས་དབེན་པའི་གནས་སུ་ཁྲིད་དེ༔ ༈ དང་པོ་ཆོས་སྐུའི་འདུག་སྟངས་སེང་གེ་ཁྱི་ཚུགས་
ལྟ་བུ་ནི༔ ལུས་ཁྱི་ཚུགས་སུ་འདུག༔ རྐང་མཐིལ་གཉིས་སར་ཕབ༔ ལག་པ་རྡོ་རྗེ་ཁུ་ཚུར་བཅངས་ཏེ༔ རྐང་པའི་མཐེའུ་ཆུང་རྩར་ས་ལ་བཙུགས༔
རོ་སྟོད་སེང་གེ་ལྟར་བརྒྱང་སྟེ་གསེར་ལ་བོར༔ རྩལ་འཇིང་པ་ལ་བསྐུར༔ དབང་པོ་ཡུལ་ལ་གཏན་པའོ༔ གཉིས་པ་ལོངས་སྐུའི་འདུག་སྟངས་གླང་ཆེན་
ཉལ་བ་ལྟ་བུ་ནི༔ གླང་ཆེན་ལྟར་ལུས་ཁ་སྦུབས་སུ་ཉལ༔ བུས་᪱ᨕ་དང་བྲᩏ་སྤྲད༔ རྐང་སོར་ཕྱིར་ཕུལ༔ གྲུ་མོ་གཉིས་ས་ལ་སྦྱར༔ འཇིང་᪍་᫗ᨑད་
ཙམ་གྱེན་ལ་བཏེགས་པའོ༔ གསུམ་པ་སྤྲུལ་སྐུའི་འདུག་སྟངས་དྲང་སྲོང་ཙོག་པུ་ནི༔ ལུས་ཙོག་པུར་བྱས་ལ༔ རྐང་པའི་ལོང་བུ་གཉིས་གཤིབ༔ རྐང་
མཐིལ་ས་ལ་ཕབ༔ ལུས་ཆ་བསྲངས༔ པུས་མོ་གཉིས་བྲང་ལ་སྦྱར༔  ལག་པའི་མཁྲིགས་མ་གཉིས་པ་སྣོལ་ལ་པུས་མོ་ལ་འཁྱུད༔ རྒལ་ཚིགས་དྲང་

པོར་བསྲང་ངོ་༔ དེ་ལྟར་ལུས་ཀྱི་གནད་རྣམ་པ་གསུམ་གཟིར་བས༔ ལུས་ལ་རིག་པའི་ཡེ་ཤེས་ཡོད་པ་དེ༔ གནད་གཟིར་བས་མངོན་སུམ་དུ་མཐོང་སྟེ༔ དཔེར་ན་
སྦྲུལ་ལ་རྐང་ལག་ཡོད་ཀྱང་༔ མ་གཅུས་ན་མི་གསལ་བ་ལྟ་བུའོ༔ གཉིས་པ་ངག་གི་གནད་ལ་གསུམ་སྟེ༔ ངག་བསླབ་པར་བྱ་བ་དང་༔ གནས་པར་བྱ་
བ་དང་༔ བརྟན་པར་བྱ་བ་དང་གསུམ་མོ༔ དང་པོ་བསླབ་པ་ནི༔ ཉི་མ་གཅིག་ལ་ལན་གསུམ་མ་མ་བཞི་ལས་མི་སྨྲ་བར༔ དག་ཇེ་ཉུང་ཇེ་ཉུང་དུ་བཅད་པར་
བྱའོ༔ གཉིས་པ་གནས་པ་ནི༔ གཞན་དང་ཚིག་མ་འདྲེས་པར་ངག་ཁྲིད་གིས་བཅད་པར་བྱའོ༔ གསུམ་པ་བརྟན་པ་ནི༔ ཅི་ཡང་མི་བརྗོད་པར་ལྐུགས་པ་
ལྟར་བརྟན་པར་བྱའོ༔ གསུམ་པ་སེམས་ཀྱི་གནད་ནི༔  རིག་པ་གཞན་དུ་མ་ཡེངས་པར༔ གཏད་པའི་དབེན་དང་མ་བྲལ་བར་བྱའོ༔ གཉིས་པ་གནད་
རྣམས་པ་གསུམ་ལ་བརྟེན་ནས༔ མངོན་སུམ་རᩏ་ཐོག་ཏུ་དབབ་པ་ལ་གསུམ་སྟེ༔ སྒོའི་གནད་དང་༔ ཡུལ་གྱི་གནད་དང་། རླུང་གི་གནད་དང་གསུམ་མོ༔

༄༅། །དང་པོ་སྒོའི་གནད་དུ་ནི་མིག་ཡིན་ཏེ༔ ཐལ་འགྱུར་ལས༔ སྒོ་ནི་སྐུ་གསུམ་མིག་གིས་བལྟ༔ ཞེས་པ་དང་༔ ཡི་གེ་མེད་པ་ལས༔ མིག་
ནི་ནམ་མཁའི་ཁམས་སུ་བལྟ༔ ཞེས་པ་དང་༔ མུ་ཏིག་ཕྲིང་བ་ལས༔ སྒོ་ནི་དེ་ཉིད་མ་འགུལ་དང་༔ ཞེས་པ་དང་༔ འདས་རྗེས་ལས༔ སྒོ་གནད་བཟློག་
པ་ཟུར་གྱིས་བལྟ༔ ཞེས་པས༔ ༈ འདི་ལ་གསུམ༔ ཆོས་སྐུའི་གཟིགས་སྟངས་གྱེན་དུ་ལོག་ནས་བལྟས་པས༔ འཁྲུལ་པའི་སྣང་བ་དུས་
གཅིག་ལ་འགག་པའི་དགོས་པ་ཡོད༔ ལོངས་སྐུའི་གཟིགས་སྟངས་ཟུར་གྱིས་བལྟས་པས༔ ཡེ་ཤེས་དག་པའི་སྣང་བ་མཐོང་བའི་དགོས་པ་ཡོད༔ སྤྲུལ་སྐུའི་
གཟིགས་སྟངས་ཐུར་དུ་ཕབ་པའི་ཚུལ་གྱིས་བལྟས་པས༔ རླུང་སེམས་ལ་དབང་ཐོབ་པའི་དགོས་པ་ཡོད༔ དེ་ལྟར་སྒོའི་གནད་གཟིགས་སྟེངས་གསུམ་
དང་མ་བྲལ་བར་བྱའོ༔ གཉིས་པ་ཡུལ་གྱི་གནད་ནི་གཉིས་ཏེ༔ ཕྱིའི་དབྱིངས་དང་༔ ནང་གི་དབྱིངས་གཉིས་ཏོ༔ ཐལ་འགྱུར་ལས༔ དབྱིངས་ནི་

ཕྱི་དང་ནང་དུ་སྟེ༔ ཕྱི་ནི་སྦྲིན་བྲལ་མཁའ་ལ་འཛིན༔ ནང་གི་སྒྲོན་མ་ལམ་དུའོ༔ ཞེས་པ་དང་༔ སྒྲོན་མ་འབར་བ་ལས༔ རིག་པ་ཕྱི་ཡི་དབྱིངས་བཞག་
པས༔ རང་རིག་རང་སར་དག་སྟེ་སྣང་༔ ཞེས་པ་དང་༔ རིག་པ་རང་ཤར་ལས༔ དབྱིངས་ནི་རང་བཞིན་འོད་ཀྱིས་ཁྱིམ༔ ཞེས་པ་དང་། འདས་
རྗེས་ལས༔ ཡུལ་གནད་ནམ་མཁའ་རྐྱེན་བྲལ་ལས༔ ཞེས་པས་ཕྱིའི་དབྱིངས་ནམ་མཁའ་རྐྱེན་དང་བྲལ་བལ༔ ནང་གི་དབྱིངས་དབྱིངས་རྣམ་པར་དག་
པའི་སྒྲོན་མའོ༔ དེ་ཡང་ནམ་མཁའ་སྟོང་པ་ལས༔  རིག་པ་སྟོང་པ་འཆར་བའི་ཡུལ་ཡིན་པའི་ཕྱིར༔ ཡུལ་གྱི་གནད་དབྱིངས་ལ་གཏད་བས༔ ཡེ་ཤེས་
ལྷུག་པར་འཆར་རོ༔ གསུམ་པ་རླུང་གི་གནད་ལ་གསུམ་སྟེ༔ བཟུང་བ་དང་༔ འཕང་བ་དང་༔ ᩶ལ་བ་བརྟེན་པ་དང་གསུམ་མོ༔ ཐལ་འགྱུར་
ལས༔ རླུང་ནི་ཅི་ནས་དལ་བྱ་སྟེ༔ རབ་ཏུ་འཕང་པ་ལས་བྱུང་བ༔ ཞེས་པ་དང་༔ འདས་རྗེས་ལས༔ རླུང་གནད་ཤིན་ཏུ་དལ་བར་བསླབ༔ 

༄༅། །ཅེས་པས་དང་པོ་དལ་བར་བཟུང་། དེ་ནས་རྒྱང་རིང་པོར་མདའ་ལྟར་འཕངས་ལ༔ རྗེས་སུ་རླུང་རང་བབས་སུ་ཤིན་ཏུ་དལ་
བར་བྱའོ༔  རིག་པའི་གནད་ནི༔ ལུ་གུ་རྒྱུད་བརྩོན་ཏུ་བཟུང་བར་བྱ་སྟེ༔ ཡི་གེ་མེད་པ་ལས༔ ངོ་བོར་ལུ་གུ་རྒྱུད་ལྟར་འབྱུང༔ འཕྲ་དང་འཁྱུག་
དང་འགྱུ་བའོ༔ ཅེས་པ་དང་༔ རང་ཤར་ལས༔ ཡི་ཤེས་ལྔ་ལྡན་འོད་ཀྱི་སྐུ༔ ལུ་གུ་རྒྱུད་དུ་རབ་ཏུ་གསལ༔ དེ་ཡང་འགྲོ་དང་འོང་བ་དང་།
འགུལ་བ་དང་ནི་འཕྲིག་པའོ༔ ཞེས་པ་དང་༔ སེང་གེ་རྩལ་རྫོགས་ལས༔ རང་སྣང་རིག་པའི་དངོས་པོ་དེ༔ ཡེ་ཤེས་ལུ་གུ་རྒྱུད་དུ་གནས༔
ཞེས་པ་དང་༔ འདས་རྗེས་ལས༔ ལུག་རྒྱུད་རིག་པ་བརྩོན་དུ་བཟུང་༔ ཞེས་པས༔ དེ་ལྟར་གནད་གསུམ་དང་མ་བྲལ་བས༔ རིག་
པ་ལུ་གུ་རྒྱུད་ལ་བལྟའོ༔ དང་པོ་ཐུན་ཆུད་ལ་གྲགས་མང་དུ་བྱ༔ དེ་ནས་ཐུན་ཇེ་རིང་ཇེ་རིང་ཡུན་བ་སྲིང་༔ དེ་ནས་ཉིན་མཚན་ཁྱད་པར་གྱི་དུས་

ཉམས་སུ་བླང་བར་བྱའོ༔ ཟླ་བ་ཕྱེད་དང་གཉིས་ཀྱི་འབྱོངས་པར་འགྱུར་རོ༔ དེ་ལྟར་ཉམས་སུ་བླངས་བས༔ གསུམ་པ་སྣང་བ་བཞིའི་འཆར་ཚུལ་ལ་བཞི་
སྟེ༔ ཆོས་ཉིད་མངོན་སུམ་གྱི་སྣང་བ་དང་༔ ཉམས་སྣང་གོང་འཕེལ་གྱི་སྣང་བ་དང་༔ རིག་པ་ཚད་ཕེབ་ཀྱི་སྣང་བ་དང་༔ ཆོས་ཉིད་ཟད་པའི་
སྣང་བ་དང་བཞིའོ༔  དེ་ཡང་འདས་རྗེས་ལས༔ ཆོས་ཉིད་མངོན་སུམ་སྣང་བ་ཡིས༔ ཡིད་དཔྱོད་འཛིན་པའི་ལྟ་བ་བསྣུབ༔ ཉམས་སྣང་གོང་
དུ་འཕེལ་བ་ཡིས༔ བར་དོའི་ཡེ་ཤེས་མངོན་དུ་བྱས༔ རིག་པ་ཚད་ཕེབས་སྣང་བ་ཡིས༔ ལོངས་སྤྱོད་རྫོགས་པའི་སྐུ་ངོས་ཟིན༔ ཆོས་ཉིད་ཟད་པའི་
སྣང་བ་ཡིས༔ རྫོགས་ཆེན་བྱ་བྲལ་འབྲས་བུ་ཐོབ༔ འདི་ལྟར་གཞི་ལམ་མཐར་ཕྱིན་ནས༔  མྱང་འདས་གཞན་ནས་བཙལ་དུ་མེད༔ ཅེས་གསུངས་
པས༔  དང་པོ་ཆོས་ཉིད་མངོན་སུམ་གྱི་སྣང་བ་ནི༔ བླ་མས་ལུས་གནད་འདི་ལྟར་གྱིས་ལ༔  ᩏᨵ་ᨵ᪄᩶་འདི་ལྟར་བྱ་སྟེ༔ སེམས་གནད་འདི་ལ་གཏོད་

༄༅། །ཅིག༔ ཅེས་ཚིག་གསུམ་གྱིས་བསྟན་པས༔ སློབ་མས་དེ་ལྟར་ཉམས་སུ་བླངས་བས༔ ཡིད་དཔྱོད་ཚིག་གི་སྒྲོ་འདོགས་
ལ་རག་མ་ལུས་པར༔  ཡུལ་ནམ་མཁའ་སྟོང་པ་ལ༔ ཆོས་ཉིད་རིག་པའི་སྣང་བ་མངོན་སུམ་དུ༔ རྣམ་རྟོག་གང་གིས་ཀྱང་མ་བསླད་པར་མཐོང་བས༔ ཆོས་
ཉིད་མངོན་སུམ་གྱི་སྣང་བ་ཞེས་བྱའོ༔ ཐལ་འགྱུར་ལས༔ ཆོས་ཉིད་མངོན་སུམ་སྣང་བ་ནི༔ དབང་པོའི་སྒོ་ལ་ངེས་ཐོན་ཏེ༔ སྤྲིན་མེད་དངས་པའི་
མཁའ་ལ་གསལ༔ ཞེས་པས༔ དེ་ལྟར་གནད་གསུམ་བསྣུན་ཏེ་ཉམས་སུ་བླངས་པས༔ རང་གི་སྨིན་ཕྲག་ཏུ༔ དབྱིངས་རྣམ་པར་དག་པའི་སྒྲོན་
མ་ཞེས་བྱ་བ༔ འཇའ་ཚོན་ལྟ་བུའམ༔ རྨ་བྱའི་མདོངས་ལྟ་བུ་འཆར་རོ༔ དེའི་ནང་དུ་ཐིག་ལེ་སྟོང་པའི་སྒྲོན་མ་ཞེས་བྱ་བ༔ ཀོ་མོག་ཏུ་རྡོ་བསྒྱུར་བའི་ཆུ་ཉེར་
ལྟ་བུའམ༔ ཕུབ་ཀྱི་སྦ་སྐོ་ང་ལྟ་བུའི་ནང་དུ༔ ཐིག་ལེ་ཉུང་འབྲུ་འམ་སྲན་འབུ་ཙམ་དུ་འཆར་རོ༔ དེའི་ནང་དུ་རིག་པ་རྡོ་རྗེ་ལུ་གུ་རྒྱུད་ཅེས་བྱ་བ༔ ཕྲ་བ་རྟ་རྔ་

ལ་མདུད་པ་བྱས་པ་ལྟ་བུ་དང་༔ མུ་ཏིིང་རྩར་ལ་བརྒྱུས་པ་ལྟ་བུ་དང་༔ ལྕགས་ཐག་ལྟ་བུ་དང་། མེ་ཏོག་གི་དྲྭ་བ་རླུང་གིས་བསྐྱོད་པ་ལྟ་བུ་ལ་སོགས་པ་སྟེ༔
དེ་ཐམས་ཅད་ཀྱང་གཉིས་སྤྲེལ་དང་། གསུམ་སྒྲེལ་ལ་སོགས་པ་འཆར་ཏེ༔ དེ་ནི་རང་གི་རིག་པ་ལུ་གུ་རྒྱུད་ཐིག་ལེ་ཉག་གཅིག་ཅེས་བྱ་བ་ཡིན་ནོ༔ དེ་ཡང་དབྱིངས་
དང་རིག་པ་འདུ་འབྲལ་མེད་པས༔ ཉི་མ་དང་ཟེར་གྱི་ཚུལ་དུ་གནས་སོ༔ དེ་ཡང་དབྱིངས་ཀྱི་རྟགས་སུ་འོད་ཁྱིམ༔ ཡེ་ཤེས་ཀྱི་རྟགས་སུ་ཐིག་ལེ༔ རིག་
པ་སྐུའི་རྟགས་སུ་ལུ་གུ་རྒྱུད༔ དེ་རྣམས་གནས་ལུགས་ཙི་ཏྟའི་དཀྱིལ་ན་གནས་ནས༔ ལམ་དབང་པོའི་དངས་མ་མིག་ལ་མངོན་སུམ་དུ་འཆར་རོ༔ ཐལ་འགྱུར་ལས༔
ཆོས་ཉིད་མངོན་སུམ་སྣང་བ་ནི༔ དབང་པོའི་སྒོ་ལ་ངེས་ཐོན་ཏེ༔ སྤྲིན་མེད་དྭངས་པའི་མཁའ་ལ་གསལ༔ ཞེས་སོ༔ དེས་ནི་ཡིད་དཔྱོད་འཛིན་པའི་ལྟ་
བ༔ ཚིག་དང་བློས་བྱས་ཤེས་རབ་ལ་སོགས་རྟོག་དཔྱོད་ཀྱི་ལྟ་བ་བསྔུ་བའོ༔ འདས་རྗེས་ལས༔ ཆོས་ཉིད་མངོན་སུམ་སྣང་བ་ཡིས༔ ཡིད་དཔྱོད་

༄༅། །འཛིན་པའི་ལྟ་བ་བསྣུབ༔ ཅེས་སོ༔ ༈ གཉིས་པ་ཉམས་སྣང་གོང་འཕེལ་གྱི་སྣང་བ༔  སྣང་ཉམས་དང་༔  ཤེས་
ཉམས་གཉིས་ལས༔  ཤེས་ཉམས་ནི༔ བདེ་ཉམས་གསལ་ཉམས་སྟོང་ཉམས་ལ་སོགས་པ་སྣ་ཚོགས་སུ་འཆར་ཞིང་༔ མི་བརྟན་ལ་འགྱུར་བ་ཡིན་པས༔
ཐེག་པ་ཐུན་མོང་བའི་ལུགས་ཡིན་པས༔ གཙོ་ཆུང་ཞིང་དེར་མ་ཟད༔ ཕྱག་རྒྱ་ཆེན་པོ་ལ་སོགས་པ་རྣམས་ཀྱང་༔ ཤེས་པའི་ཉམས་ནི་ན་བུན་དང་འདྲ་ཞེས༔
ཉམས་ནི་ན་བུན་དང་འདྲ་ཞེས༔  ཉམས་མཐོ་ན་དམན་ལ་ཡིད་ཆེས་མི་བྱེད་ཅིང་༔ རྟོགས་པ་མཐོ་དམན་ལ་གཙོར་བྱེད་པའི་ཕྱིར་རོ༔ འདིར་ཡང་རྟོགས་པ་མཐོ་
དམན་གྱི་ཚད་སྣང་ཉམས་ཀྱིས་བཟུང་ཞིང་༔ སྣང་བ་མི་འགྱུར་པས་སྣང་ཉམས་གཙོ་ཆེའོ༔ དེ་ལྟར་སྣང་ཉམས་ཉམས་སུ་བླངས་པ་ལས༔ དབྱིངས་རིག་
རེས་གསལ༔ རེས་མིག་གསལ་བ་འབྱུང་ངོ་༔ ང་རུང་ཉམས་སུ་བླངས་པས༔ དབྱིངས་རིག་སྨིན་མཚམས་ལས་འབྲས་ཏེ༔ དབང་པོའི་དངོས་པོ་དང་

བྲལ་ཏེ༔ ཐིག་ལེ་སྟོང་པའི་སྒྲོན་མ་རྩོལ་བ་མེད་པར་ཤར་ནས་འོང་ངོ་༔ ཐིག་ལེ་རྣམས་སྲན་མ་ཙམ་དུ་འགྲོ༔ རིག་པ་ནི་འདབ་ཆགས་འཕུར་སྐྱེ་ན་ཙམ་དུ་འགྲོ༔ 
ད་རུང་ཉམས་སུ་བླངས་པས༔ འོད་ལྔའི་སྣང་བ་དུམ་བུར་སྣང་བ་དང་༔ ཕྱེ་ན་འགྲེང་དང་རྩིབས་ཤར་དང་༔  མདུང་རྩེ་ལྟ་བུ་དང་༔ རེ་ལྡེའི་རྣམ་པ་ལྟ་
བུ་དང་༔ གྲུ་ཆད་ཀྱི་རྣམ་པ་ལྟ་བུར་འགྱུར་ཞིང༔  འོད་དེ་དག་རང་གི་མདུན་ཙམ་ཁྱབ་པར་འཆར་རོ༔  ཐིག་ལེ་ཡང་མེ་ལོང་ཙམ་དུ་འགྱུར་ཞིང་༔ རིག་པ་ནི་རི་
དྭགས་རྒྱུག་པ་ཙམ་དུ་འགྱུར་རོ༔ ད་རུང་ཉམས་སུ་བླངས་པས༔ དབྱིངས་ཀྱི་སྣང་བ་དེ་ལ༔ རིན་པོ་ཆེའི་དྲྭ་བ་ལྟ་བུ་དང་༔  འོད་ཀྱི་དྲྭ་བ་དང་དྲྭ་ཕྱེད་
དང་མིག་མང་རིས་ལྟ་བུ་དང་༔ མིག་ཚག་དང་༔ མདུང་རྩེ་དང་༔ མཆོད་རྟེན་བརྩེགས་པ་ལྟ་བུ་དང་༔ པདྨ་སྟོང་ལྡན་དང་༔ གུར་ཁྱིམ་དང་༔ 
ཉི་ཟླ་དང་༔ མཁར་ཐབས་རིས་དང་༔ རལ་གྲི་དང་༔ རྡོ་རྗེ་དང་༔ འཁོར་ལོ་དང་༔ ཉ་མིག་གི་རྣམ་པ་ལྟ་བུ་འགྱུར་རོ༔ འོད་དེ་ཡང་རང་

༄༅། །གནས་པའི་ལུང་བ་དེ་དེ་གང་བར་འགྱུར་རོ༔ ཐིག་ལེ་རྣམས་མཁར་ཕོར་ཙམ་དུ་འགྱུར་ཞིང་༔ རིག་པ་ནི་བུང་བ་བཅུད་ལ་ལྡིང་བ་ཙམ་
དུ་འགྱུར་རོ༔ ད་རུང་ཉམས་སུ་བླངས་བས༔ འོད་ནི་ཡུལ་ཁམས་ཙམ་དུ་ཁེངས་༔ ཐིག་ལེ་ནི་བསེ་ཕུབ་ཙམ་དུ་འགྱུར་རོ༔ འོད་བལྟས་ཚད་ལ་ཁྱབ༔
དབྱིངས་རིག་ཉིན་མཚན་མེད་པར་འཆར༔ ཐིག་ལེའི་ནང་དུ་ལྷ་སྐུ་རྐྱང་པ་རེ་སྣང་༔  རིག་པའི་བར་དུ་ཡང་སྐུ་ཕྲ་མོར་འབྱུང་ངོ་༔  རིག་པ་འགུལ་འཕྲིག་
མེད་པར་སྡོད༔  དེ་ལྟར་ཤར་བའི་དུས་ན་བར་དོའི་སྣང་བ་ད་ལྟར་གཏན་ལ་ཕེབས་པས༔ ཕྱིས་བར་དོ་མེད་དོ༔  དེས་ན་ཆོས་ཉིད་བར་དོའི་ཉམས་ལེན་དངོས་
གཞི་འདི་ཁོ་ནའོ༔ ཐལ་འགྱུར་ལས༔ ཉམས་ཀྱི་སྣང་བ་གོང་འཕེལ་ནི༔ ཡེ་ཤེས་ཁ་དོག་ཕྱིར་བྱུང་ནས༔ གྱེན་འགྲེང་བ་དང་རྩིབ་ཤར་དང་༔  ཐིག་
ལེ་སྣ་ཚོགས་སྐུ་ཉིད་དང་༔ རག་བར་སྣང་བའི་ཡུལ་ལས་གསལ༔ ཅེས་པ་དང༔  འདས་རྗེས་ལས༔  ཉམས་སྣང་གོང་དུ་འཕེལ་བ་ཡིས༔ བར་

དོའི་ཡེ་ཤེས་མངོན་དུ་བྱས༔  ཞེས་སོ༔  ༈ གསུམ་པ་རིག་པ་ཚད་ཕེབས་ཀྱི་སྣང་བ་ནི༔ དེས་ནས་ཉམས་སུ་བླངས་པས༔ གོང་གི་ཐིག་ལེ་དེ་
དག་རེ་རེའི་ནང་དུ༔ སྐུ་ཡབ་ཡུམ་ལྔ་ལྔ་འཆར༔  དེ་དག་ཀྱང་གྲངས་ལས་འདས་པ་ལས༔ འགྱུར་བ་མེད་པས་བྲེ་ཚད་སྲང་ཚད་ལ་ཕེབས་པ་ལྟར་ཚད་ལ་ཕེབས་
ཏེ༔ དེ་ནས་མ་བསྒོམས་ཀྱང་ཆོག་པའོ༔  དེ་ཙམ་ནས་ལུས་འོད་གསལ་དུ་གྲོལ༔ འབྱུང་བ་རང་དག་ཏུ་སོང་བས༔ གདོས་བཅས་ཀྱི་ཕུང་པོ་རང་སར་གྲོལ་
ཏེ༔  སྣང་ལ་རང་བཞིན་མ་གྲུབ་པ༔ ལོངས་སྤྱོད་རྫོགས་པའི་སྐུར་རང་གྲོལ་ཏེ༔  ལོངས་སྤྱོད་རྫོགས་སྐུ་རྗེན་པར་ངོས་ཟིན་པས༔  སྐུའི་འཛིན་པ་རང་སར་
གྲོལ་བའོ༔  ཐལ་འགྱུར་ལས༔  རིག་པ་ཚད་ཕེབས་སྣང་བ་ལ་༔  ལོངས་སྐུའི་མཚན་དཔེ་གསལ་བ་ནི༔ མ་ངེས་ཁ་དོག་འཇའ་ཚོན་ལས༔ རིགས་
ལྔ་ཡབ་དང་ཡུམ་དུ་སྣང་༔  དེ་ནས་ལྔ་ལྔ་ཟུང་དུ་བཅས༔  རབ་ཏུ་གསལ་བའི་ཐིག་ལེན་འབྲེལ༔ ཡབ་ཡུམ་སྐུ་ཡི་སྣང་བ་ཅན༔ འཁྲུལ་སྣང་ཟད་

༄༅། །ནས་ཞིང་ཁམས་གཡོ༔ ཞེས་པ་དང་༔  འདས་རྗེས་ལས༔ རིག་པ་ཚད་ཕེབས་སྣང་བ་ཡིས༔ ལོངས་སྤྱོད་རྫོགས་
པའི་སྐུ་ངོས་ཟིན༔ ཅེས་སོ༔ བཞི་པ་ཆོས་ཉིད་ཟད་པའི་སྣང་བ་ནི༔  དེ་ཡང་གོང་གི་ཉམས་དེ་རྣམས་ཀྱི་འཕེལ་བ་ཟད་དེ༔ སྣང་བའི་ཉམས་
དེ་དག་ལ༔ སྣང་དང་མི་སྣང་དུ་འཛིན་པའི་ངོ་བོ་མེད་དེ༔ དེའི་ཚེ་ཆོས་ཉིད་ཟད་པའི་སྣང་བ་གིས་ཐ་སྙད་དུ་བཏགས་པའོ༔  ཉམས་ཟད་གདོས་བཅས་ཀྱི་ལུས་ཟད༔
དབང་པོའི་འཛིན་པ་ཟད༔ འཁྲུལ་པའི་རྟོག་ཚོགས་ཟད༔ གྲུབ་མཐའ་དང་འཁྲུལ་སྣང་ཐམས་ཅད་དག་ནས༔ ཟད་བཅས་ཀྱི་ཕུང་པོ་མི་སྣང་བར་སངས་རྒྱས་
པ་ཡིན་ཏེ༔ ཆོས་ཉིད་ཟད་པ་ཞེས༔ བྱ་ཆོས་དང་འཁྲུལ་སྣང་བ༔ ཉམས་སྣང་གི་འཕེལ་བ་ཟད་པའི་ཕྱིར༔ ཆོས་ཉིད་ཟད་པ་ཞེས་མིང་དུ་བཏགས་
པ་ལས༔ ཅི་ཡང་མེད་པར་ཟད་ནས་ཆད་ལྟ་ལྟ་བུ་མེད་པ་ནི་མ་ཡིན་ཏེ༔ མཁྱེན་པའི་ཡེ་ཤེས་དང་། ཡོན་ཏན་བརྗོད་ཀྱིས་མི་ལོང་བ་མངོན་དུ་གྱུར་ཏེ༔ མདོར་

ན་སྐུ་གསུམ་གྱི་ཡོན་ཏན་རྩལ་རྫོགས་ཟིན་པའོ༔ དེ་ལྟར་ཆོས་ཉིད་མངོན་སུམ་གྱི་སྣང་བ་མཐོང་ནས་ཉམས་གོང་འཕེལ་གྱི་ཉམས་སྣང་དབྱིངས་རིག་རྣམས་གོང་ནས་གོང་དུ་འཕེལ་
བ་ལ་བརྟེན་ནས༔ རིག་པ་ཚད་ལ་ཕེབས་ཏེ༔ སྐུ་གསུམ་གྱི་ཞིང་ཁམས་ལ་ལོངས་སྤྱོད་ཅིང་༔ དེ་ཉིད་ཟླ་བ་ལ་ཉ་རྫོགས་པའམ༔ སྲུས་ནས་སུ་སྨིན་པ་
ལྟར༔ ཉམས་ཀྱི་འཕེལ་ཟད༔ བློ་ཟད༔ ཆོས་ཟད༔ འཛིན་པ་ཟད་པའི་ཚེ༔ ཆོས་ཉིད་ཟད་པའི་སྣང་བ་ཞེས་མིང་དུ་བརྟགས་པ་ཙམ་མོ༔ དེ་ 
ཡང་རྫོགས་ཆེན་གྱི་ཆོས་ཉིད་ཟད་པ་དང་༔  མདོ་ལུགས་ཀྱི་ལམ་ལྔ་ལས༔ མཐར་ཕྱིན་པའི་ལམ་དང་ཡོན་ཏན་མཉམ་མོ་སྙམ་ན༔ གཏན་ནས་མི་མཉམ་
སྟེ༔ མདོ་ལུགས་ཁོ་རང་གི་ས་བཅུ་ལམ་ལྔའི་ཡོན་ཏན་བརྒྱ་ཕྲག་དྲུག་ཅུའི་རྩལ་རྫོགས་ནས༔ མཐར་ཕྱིན་པ་ཡོན་ཀྱང་༔ ད་རུང་སྔགས་ཀྱི་ཡོན་ཏན་དང་རྩལ་
གཏན་ནས་མ་མཐོང་ཞིང་མ་རྫོགས་པའི་ཕྱིར༔ ཆོས་ཉིད་ཟད་པ་དང་༔ མཐར་ཕྱིན་པའི་ལམ་གཉིས་ཤིན་ཏུ་ཁྱད་པར་ཆེའོ༔ ཐལ་འགྱུར་ལས༔ ཆོས་

༄༅། །ཉིད་ཟད་པའི་སྣང་བ་ནི༔ ཉམས་ཀྱི་སྣང་བ་སྟོང་ནས་ནི༔ ལུས་ཟད་དབང་པོའི་ཡུལ་ཡང་ཟད། རྟོག་ཚོགས་འཁྲུལ་པ་
རང་གྲོལ་ནས༔ བརྗོད་གཞིའི་ཚིག་དང་བྲལ་བའོ༔ ཞེས་པ་དང་༔ དེ་ལྟར་ལུག་རྒྱུད་རྒྱུན་ཆད་ནས༔  ཟག་བཅས་ཕུང་པོ་མི་སྣང་བར༔ འདི་ལ་
མངོན་པར་སངས་རྒྱའོ༔ ཞེས་པ་དང་༔  འདས་རྗེས་ལས༔ ཆོས་ཉིད་ཟད་པའི་སྣང་བ་ཡིས༔ རྫོགས་ཆེན་བྱ་བྲལ་འབྲས་བུ་ཐོབ༔ འདི་
ལྟར་གཞི་ལམ་མཐར་ཕྱིན་ནས༔ མྱང་འདས་གཞན་དུ་བཙལ་དུ་མེད༔ ཅེས་གསུངས་པས༔  རྫོགས་པ་ཆེན་པོ་མཐར་པྱིན་པའི་ལམ་ཡིན་ཏེ༔  དེ་
ནས་མྱ་ངན་ལས་འདས་པའི་ཆོས་དང་༔ ལམ་གཞན་དུ་བཙལ་རྒྱུ་དུ་མེད་དེ༔ མཐར་ཐུག་པའོ༔  ཐེག་པ་འོག་མའི་མཐར་ཕྱིན་པའི་ལམ་ཐོབ་ཀྱང་༔ 
སྔགས་ཀྱི་ཡོན་ཏན་གྱི་སྒོམ་མཐོང་༔ དེ་ནས་སྔགས་ལ་འཇུག་ཅིང་༔  ཐོས་བསམ་ལ་སྦྱངས་དགོས་པའི་ཕྱིར༔ མདོའི་མཐར་ཕྱིན་ཀྱང་༔ སྔགས་

ཀྱིས་མཐར་མ་ཕྱིན་པའོ༔  འདི་ནི་ལམ་ཐམས་ཅད་མཐར་ཕྱིན་པ་ཡིན་པས༔ དེ་ལས་ཡར་ཕུལ་ས་མེད་པས༔  ས་རྫོགས༔ ལམ་རྫོགས༔ དེ་
ལས་ལམ་ཡར་ཆེ་བ་གཞན་མེད་པས༔ རྫོགས་པ་ཆེན་པོ་ཞེས་མིང་དུ་བཏགས་སོ༔  དེ་ལྟར་སྣང་བ་བཞིའི་འཆར་ཚུལ་བསྟན་ནས༔ དེ་ནས་མཐའ་རྟེན་རྗེས་ 
ཀྱི་མན་ངག་ནི་བཞི་སྟེ༔ མི་འགུལ་བ་གསུམ་ལ་གཞི་བཅའ༔ སྡོད་པ་གསུམ་གྱིས་ཚད་བཟུང་༔ ཐོབ་པ་གསུམ་གྱིས་གཟེར་གདབ༔ གདེང་བཞིའི་མཐར་ 
ཕྱིན་པ་སྟེ༔  རྒྱས་པར་གཞན་ནས་འབྱུང་༔ ཆོས་ཉིད་བར་དོའི་ཁྲིད་ཡིག༔ མཐོང་བ་རང་གྲོལ་ཞེས་བྱ་བ༔ ས་མ་ཡ༔ །

༄༅། ཟབ་ཆོས་ཉམས་ཁྲིད་དགོངས་པ་རང་གྲོལ་གྱི༔ ས་བཅད་ལྡེའུ་མིག་རང་གྲོལ་ཞེས་བྱ་བ་བཞུགས་སོ༔

༄༅། །ཞི་ཁྲོ་སྐུ་གསུམ་ལྷ་ལ་ཕྱག་འཚལ་ལོ༔  ཆོས་ཐམས་ཅད་ཀྱི་དགོངས་པ་ལ་ཕྱོགས་ལྷུང་མེད་པས༔ ཉམས
ཁྲིད་དགོངས་པ་རང་གྲོལ་འདི་ལ་གསུམ་སྟེ༔ སྔོན་འགྲོ༔ དངོས་གཞི༔ རྗེས་དང་གསུམ་མོ༔ དང་པོ་སྔོན་འགྲོ་
ལ་གཉིས་ཏེ༔  རང་རྒྱུད་སྦྱོང་པ་དང་༔ འདུལ་བ་གཉིས་སོ༔ སྦྱོང་བ་ལ་བཞི་སྟེ༔ ངན་སོང་གི་གནས་སྤར་ཞིང་ཐར་
པའི་ལམ་བསྒྲོད་པའི་ཕྱིར༔ སྐྱབས་འགྲོ་སེམས་བསྐྱེད་ཀྱི་ཁྲིད༔ སྡིག་སྒྲིབ་མྱུར་དུ་དག་པར་བྱེད་པ༔ ཡི་གེ་བརྒྱ་པའི་

༄༅།   །ཁྲིད༔ བྱིན་རླབས་མྱུར་དུ་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད༔ ཚོགས་གཉིས་
མྱུར་དུ་རྫོགས་པར་བྱེད་པ་མཎྜལ་ཆོས་སྤྱོད་ཀྱི་ཁྲིད་དང་བཞིའོ༔  ༈ གཉིས་པ་རང་རྒྱུད་འདུལ་བ་ལ་གསུམ་སྟེ༔ དལ་
འབྱོར་རྙེད་པར་བྱེད་པར་དཀའ་བ་ལ་བསམ་པ༔ འཁོར་བའི་སྡུག་བསྔལ་ལ་བསམ་པ༔ འཆི་བ་མི་རྟོག་པ་བསྒོམ་པ་དང་གསུམ་སྟེ༔
སྔོན་འགྲོ་ཡན་ལག་བདུན་ལྡན་དུ་ཉམས་སུ་བླང་ངོ༔  ༈ གཉིས་པ་དངོས་གཞི་ལ་སྤྱི་དོན་དྲུག་སྟེ༔ སྐྱེ་གནས་བར་

དོའི་ཁྲིད་ཡིག་ཀུན་གཞི་རང་གྲོལ༔ ཕྱི་ནང་གི་ཐོས་བསམ་གྱིས་སྒྲོ་འདོགས་ཆོད་པ༔ ཐེ་བྱ་ཚང་དུ་འཇུག་པ་ལྟ་བུའི་གདམས་ངག་དང་གཅིག༔ རྨི་ལམ་
བར་དོའི་ཁྲིད་ཡིག་འཁྲུལ་བ་རང་གྲོལ༔ བག་ཆགས་ཀྱི་མཚམས་སྦྱོར་ཞིང་༔ འོད་གསལ་ལམ་དུ་ཁྱེར་བ་མུན་ཁང་དུ་སྒྲོན་མེ་བཏེག་པ་ལྟ་བུའི་གདམས་
ངག་དང་གཉིས༔ བསམ་གཏན་བར་དོའི་ཁྲིད་ཡིག་རིག་པ་རང་གྲོལ༔ ད་ཕྲུག་མ་དང་འཕྲད་པ་ལྟ་བུའམ༔ སྒེག་མོས་མེ་ལོང་ལ་ལྟ་བ་ལྟ་བུའི་གདམས་
ངག་གསུམ་༔ འཆི་ཁའི་བར་དོའི་ཁྲིད་ཡིག་འཕོ་བ་དྲན་པ་རང་གྲོལ༔  མི་གསལ་བ་གསལ་གདབ་པ༔ རྒྱལ་པོའི་བཀའ་ཐེམ་བསྐུར་བ་ལྟ་བུའི་གདམས་ངག་
དང་བཞི༔ ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ༔ རང་སྣང་ལ་ཡིད་ཆེས་པ་མ་བང་དུ་བུ་འཇུག་པ་ལྟ་བུའི་གདམས་ངག་དང་ལྔ༔ སྲིད་པ་བར་
དོའི་ཁྲིད་ཡིག་སྲིད་པ་རང་གྲོལ༔ ཡུར་བ་རྐང་ཆད་པ་ལ་ཝ་འཛུགས་པ་ལྟ་བུའི་གདམས་ངག་དང་དྲུག་གོ༔ ༈ དང་པོ་ལ་གཉིས་ཏེ༔ ཞི་གནས་དང་ 

༄༅། །ལྷག་མཐོང་གི་ཁྲིད་གཉིས་སོ༔ ཞི་གནས་ལ་གཉིས་སྟེ༔ སྒོ་གསུམ་རྣལ་དུ་དབབ་པ་དང་༔  ཞི་གནས་དངོས་སོ༔ ༈
དང་པོ་ལུས་རྣལ་དུ་དབབ་པ་ལ་གསུམ༔  ཕྱི་ནང་གསང་གསུམ་མོ༔ གཉིས་པ་ངག་ལ་ཡང་གསུམ༔ གསུམ་པ་ཡིད་ལ་གསུམ་སྟེ༔ བྱ་བ་
དགུ་ཕྲུགས་སུ་གཏང་བའོ༔ གཉིས་པ་ཞི་གནས་དངོས་ལ་གཉིས་ཏེ༔ མཚན་མ་དང་བཅས་པའི་ཞི་གནས་ཀྱི་ཁྲིད་དང་༔ མཚན་མ་མེད་པའི་ཞི་གནས་
ཀྱི་ཁྲིད་དང་༔  མཚན་མ་མེད་པའི་ཞི་གནས་ཀྱི་ཁྲིད་དང་གཉིས་སོ༔ ༈ དང་པོ་ལ་གསུམ་སྟེ༔ མ་དག་པ་ཤིན་བུ་རྡེའུ་ལ་སེམས་འཛིན་པ་
དང་༔ དག་པ་ལྷ་ལ་སེམས་འཛིན་པ་དང་༔  རླུང་རྩོལ་ལེ་སེམས་འཛིན་པ་དང་གསུམ་མོ༔  མ་དག་པའི་སེམས་འཛིན་པ་ལ་གསུམ་སྟེ༔ ཤིང་
རྡེལ་བུ༔ སྨིན་མཚམས་ཐིག་ལེ༔ སྙིང་ཁའི་ཐིག་ལེ་ལེ་སེམས་འཛིན་པ་གསུམ་མོ༔ དག་པ་ལྷ་ལ་སེམས་འཛིན་པ་གསུམ་མོ༔ དག་པ་

ལྷ་ལ་སེམས་འཛིན་པ་ལ་གསུམ་སྟེ༔ རྡོ་རྗེ་སེམས་དཔའ་ལ་སེམས་འཛིན་པ༔ ཐུབ་པ་ཆེན་པོ་ལ་སེམས་འཛིན་པ༔ སྤྱན་རས་གཟིགས་ལ་སེམས་
འཛིན་པ་དང་གསུམ་མོ༔  རླུང་རྩོལ་ལ་སེམས་འཛིན་པ་ལ་གསུམ་སྟེ༔ རླུང་སེམས་གཉིས་མེད་རྣམ་རྟོག་ཁོ་རང་ལ་སེམས་འཛིན་པ༔དང༔ རླུང་
བུམ་པ་ཅན་ལ་སེམས་འཛིན་པ་དང་༔ འབྲུ་གསུམ་སྐྱེ་མེད་རྡོ་རྗེའི་བཟླས་པ་ལ་སེམས་འཛིན་པ་དང་གསུམ་མོ༔ གཉིས་པ་མཚན་མ་མེད་པའི་ཞི་གནས་
ཀྱི་ཁྲིད་ལ་གསུམ༔  བསྒྲིམ་པ༔ ཀློད་པ༔ བསྒྲིམ་ཀློད་སྤེལ་མ་དང་གསུམ་མོ༔ དེ་ཡན་ཆད་ཞི་གནས་ཀྱི་ཁྲིད་དོ༔ ༈ གཉིས་
པ་ལྷག་མཐོང་གི་ཁྲིད་ལ་གསུམ་སྟེ༔ རིག་པ་ངོ་བསྟན་པ༔ སེམས་བཙལ་བ༔ སེམས་ངོ་སྤྲད་པ་དང་གསུམ་མོ༔ སེམས་ངོ་སྤྲད་པ་ལ་
གཉིས༔ ཚིག་གིས་ངོ་སྤྲད་པ་དང་༔  ལུང་གིས་རྒྱབ་སྐྱོར་བ་གཉིས་སོ༔ ཚིག་གིས་ངོ་སྤྲོད་པ་ལ་བཞི་སྟེ༔ སྟོང་ཆ་ངོ་སྤྲད་པ༔ གསལ་

༄༅། །ཆ་ངོ་སྤྲད་པ༔ རིག་ཆ་ངོ་སྤྲད་པ༔ དབྱེར་མེད་དུ་ངོ་སྤྲད་པ་དང་བཞིའོ༔  དེ་ཡན་ཆད་སྐྱེ་གནས་བར་དོའི་ཁྲིད་ཡིག༔
ཀུན་གཞི་རང་གྲོལ༔ ཐེ་བྱ་ཚང་དུ་འཇུག་པ་ལྟ་བུའི་གདམས་ངག༔ གཞི་ཁྲེགས་ཆོད་ཀྱི་གདམས་ངག་ཐལ་ལོ༔ ས་མ་ཡ༔ སྤྱི་དོན་གཉིས་
པ་རྨི་ལམ་བར་དོའི་ཁྲིད་ལ་གསུམ་སྟེ༔ ཉིན་པར་སྒྱུ་ལུས་ཀྱི་ཁྲིད་སྣང་བ་རང་གྲོལ༔ ནུབ་མོ་རྨི་ལམ་གྱི་ཁྲིད་འཁྲུལ་པ་རང་གྲོལ༔ རྗེས་སུ་འོད་
གསལ་གྱི་ཁྲིད་གཏི་མུག་རང་གྲོལ་དང་གསུམ་མོ༔  དང་པོ་སྒྱུ་ལུས་ལ་གཉིས༔ མ་དག་པའི་སྒྱུ་ལུས་དང་ར༔ དག་པའི་སྒྱུ་ལུས་གཉིས་སོ༔ དང་
བོ་ལ་གསུམ༔ ལུས་སྣང་སྟོང་མེ་ལོང་གི་གཟུགས་བརྙན་ལ་སྦྱང་བ༔ ངག་གྲག་སྟོང་བྲག་ཆའི་སྒྲ་ལ་སྤྱང་བ༔ ཡིད་གཡོ་བ་སྨིག་རྒྱུ་ལ་སྦྱང་བ་དང་གསུམ་
མོ༔ གཉིས་པ་ལ་གཉིས་ཏེ༔ སྣང་སྟོང་འཇའ་ལུས་ཤེལ་རྡོལ་སྤྱང་བ་དང་༔  སྣོད་བཅུད་སྣང་སྟོང་ལྷ་དང་ལྷ་མོ་ལ་སྦྱང་བ་དང་གཉིས་སོ༔ གཉིས་

པ་རྨི་ལམ་ལ་གཉིས་སྟེ༔ རྨི་ལམ་བཟུང་བ་དང་༔ སྤྲུལ་ཞིང་བསྒྱུར་བ༔ མི་ལམ་གྱི་གེགས་སེལ་བ་དང་གསུམ་མོ༔ ༈ དང་པོ་ལ་བཞི་སྟེ་
འདུན་པས་བཟུང་བ་དང་༔ ཡི་དམ་དུ་བཟུང་བ་དང་༔ ཡིག་འབྲུ་ལ་བཟུང་བ་དང་༔ ཐིག་ལེ་ལ་བཟུང་བ་དང་བཞིའོ༔ གཉིས་པ་ལ་བཞི་སྟེ༔ ཡི་
དམ་ལ་སྦྱང་བ་དང་༔  ཞིང་ཁམས་ལ་སྦྱང་བ་དང་༔ རྩལ་སྦྱང་ལ་བསླབ་པ༔ ཐོག་རྫིས་ཀྱི་ལས་ལ་བསླབ་པ་དང་བཞིའོ༔  གསུམ་པ་ལ་བཞི་སྟེ༔
སད་འབྱམས༔ བརྗེད་འབྱམས༔ འཁྲུལ་འབྱམས༔ སྟོང་འབྱམས་ཀྱི་གེགས་བསལ་བ་དང་བཞིའོ༔ གསུམ་པ་རྗེས་སུ་འོད་གསལ་གྱི་ཁྲིད་
ལ་བཞི་སྟེ༔ རྟོགས་པའི་འོད་གསལ་འཛིན་པ༔ ཁམས་ཀྱི་འོད་གསལ་འཛིན་པ༔ བླ་མ་ལ་འོད་གསལ་འཛིན་པ༔ ཐིག་ལེལ་འོད་གསལ་འཛིན་
པ་དང་བཞིའི་འོ༔  དེ་ཡང་གཉིས་སུ་འདུ་སྟེ༔ ཉམས་ཀྱི་འོད་གསལ་དང་༔  རྟོགས་པའི་འོད་གསལ་གཉིས་སོ༔ དེ་ཡན་ཆད་ཀྱིས་རྨི་ལམ་བར་

༄༅། །དོའི་ཁྲིད་ཡིག༔ འཁྲུལ་བ་རང་གྲོལ་མུན་ཁང་དུ་སྒྲོན་མེ་བཏེག་པ་ལྟ་བའི་གདམས་ངག་གཉིས་པ་ཐལ་ལོ༔ ས་མ་ཡཱ༔ ༈
སྤྱི་དོན་གསུམ་པ་བསམ་གཏན་བར་དོའི་ཁྲིད་ལ་གཉིས༔ མཉམ་བཞག་ནམ་མཁའ་སུམ་སྦྲུགས་དང༔ རྗེས་ཐོབ་ཅིར་སྣང་རང་གྲོལ་གྱི་ཁྲིད་དང་གཉིས་སོ༔
གཉིས་པ་ལ་བཞི་སྟེ༔ ཡེ་གྲོལ༔ རང་གྲོལ༔  ཅེར་གྲོལ༔ ཡོངས་གྲོལ་དང་བཞིའོ༔ དེ་ཡན་ཆད་བསམ་གཏན་བར་དོའི་ཁྲིད་ཡིག་
རིག་པ་རང་གྲོལ༔ སྒེག་མོས་མེ་ལོང་ལ་བལྟ་བ་ལྟ་བུའི་གདམས་ངག་གསུམ་པ་ཐལ་ལོ༔ ས་མ་ཡཱ༔  ༈ སྤྱི་དོན་བཞི་པ་འཕོ་བ་དྲན་པ་རང་གྲོལ་
གྱི་ཉམས་ཁྲིད་ལ་གཉིས་སྟེ༔ སྦྱང་བ་དང་༔ ལས་ལ་སྦྱར་བ་གཉིས་སོ༔ དང་པོ་ལ་གསུམ་སྟེ༔ འཆི་བ་བརྟག་པ༔ བསླུ་བ༔ འཕོ་
བ་སྦྱང་བ་དང་གསུམ་མོ༔ གཉིས་པ་གཞན་དུ་ཤེས༔ གསུམ་པ་སྦྱང་བ་ལ་གསུམ་སྟེ༔ ལུས་ཀྱི་འཁྲུལ་འཁོར༔ ངག་གི་རླུང་༔ སེམས་

ཀྱི་དམིགས་པ་དང་གསུམ་མོ༔ གཉིས་པ་ལ་ལྔ་སྟེ༔ ཆོས་སྐུའི་འཕོ་བ༔ ལོངས་སྐུའི་འཕོ་བ༔ སྤྲུལ་སྐུའི་འཕོ་བ༔ བཙན་ཐབས་ཀྱི་
འཕོ་བ༔  ཐ་མལ་བའི་འཕོ་བ་དང་ལྔའོ༔ དེ་ཡན་ཆད་འཆི་ཁ་བར་དོའི་ཁྲིད་ཡིག་འཕོ་བ་དྲན་པ་རང་གྲོལ༔ རྒྱལ་པོའི་བཀའ་ཐེམ་བསྐུར་བ་ལྟ་བའི་
གདམས་ངག་བཞི་པ་ཐལ་ལོ༔ ས་མ་ཡཱ༔ ༈ སྤྱི་དོན་ལྔ་པ་ཆོས་ཉིད་བར་དོའི་ཁྲིད་ལ་བཞི་སྟེ༔ སྔོན་དུ་ལུས་ངག་ཡིད་གསུམ་གྱི་གནད་
གཟིར་བ་དང་གཅིག༔ གནད་གསུམ་ལ་བརྟེན་ནས་མཆོག་སུམ་རང་ཐོག་ཏུ་དབབ་པ་དང་གཉིས༔ ཉམས་སུ་བླངས་པས་སྣང་བ་བཞིའི་འཆར་ཚུལ་བསྟན་
པ་དང་གསུམ༔ མཐའ་རྟེན་རྗེས་ཀྱི་མན་ངག་དང་བཞིའོ༔  ༈ དང་པོ་ལ་གསུམ་སྟེ༔ ལུས་ཀྱི་གནད་དང་༔ ངག་གི་དང་༔  ཡིད་ཀྱི་
གནད་དང་གསུམ་མོ༔ དང་པོ་ལུས་ཀྱི་གནད་གཟིར་བ་ལ་གསུམ་སྟེ༔ སྤྲུལ་སྐུའི་བཞུགས་སྟོངས་དང་༔ ལོངས་སྐུའི་བཞུགས་སྟངས་དང་༔ ཆོས་སྐུའི་

༄༅། །བཞུགས་སྟངས་དང་གསུམ་མོ༔ གཉིས་པ་ངག་ལ་གསུམ་སྟེ༔ བསླབ་པར་བྱ་བ་དང་༔ གནས་པར་བྱ་བ་དང་༔
བརྟན་པར་བྱ་ལ་དང་གསུམ་མོ༔ གསུམ་པ་སེམས་ཀྱི་གནད་ལ་གསུམ་སྟེ༔ སེམས་བཞག་ཐབས་དང་༔ འབེན་དང་༔ གནད་གཟིར་བ་
དང་གསུམ་མོ༔ གཉིས་པ་རང་ཐོག་ཏུ་དབབ་པ་ལ་གསུམ་སྟེ༔ སྒོ་ཡི་གནད་དང་༔ ཡུལ་གྱི་གནད་དང་༔ རླུང་གི་གནད་དང་གསུམ་མོ༔
དང་པོ་ལ་གསུམ་སྟེ༔ བཟློག༔  ཕབ༔ ཟུར་གྱིས་བལྟ་བ་དང་གསུམ་མོ༔ གཉིས་པ་ལ་གཉིས༔  ཕྱིའི་དབྱིངས་དང་༔ ནང་
གི་དབྱིངས་གཉིས་སོ༔ གསུམ་པ་ལ་གསུམ་སྟེ༔ བཟུང་བ་དང་༔ འཕང་བ་དང་༔ དལ་བར་བརྟན་པ་དང་གསུམ་མོ༔ གསུམ་པ་འཆར་ཚུལ་བསྟན་
པ་ལ་བཞི་སྟེ༔ ཆོས་ཉིད་མངོན་སུམ༔ ཉམས་སྣང་གང་འཕེལ༔ རིག་པ་ཚད་ཕེབས༔ ཆོས་ཉིད་ཟད་པའི་སྣང་བ་དང་བཞིའོ༔ བཞི་

བ་རྗེས་ཀྱི་མན་ངག་ལ་བཞི་སྟེ༔ མི་འགུལ་བ་གསུམ་གྱིས་གཞི་བཅའ༔ སྡོད་པ་གསུམ་གྱིས་ཚད་བཟུང་༔ ཐོབ་པ་གསུམ་གྱིས་གཟེར་གདབ༔ གདེང་བཞི་
མཐར་ཕྱིན་པ་དང་བཞིའོ༔ དེ་ཡན་ཆད་ཆོས་ཉིད་བར་དོའི་ཁྲིད་ཡིག་མཐོང་བ་རང་གྲོལ༔  མ་བང་དུ་བུ་འཇུག་པ་ལྟ་བུའི་གདམས་ངག་ལྔ་པ་ཐལ་ལོ༔ ས་མ་ཡཱ༔ ༈
སྤྱི་དོན་དྲུག་པ་སྲིད་པ་བར་དོའི་ཁྲིག་ལ་དྲུག༔ གདམས་ངག་དྲུག་གིས་མངལ་སྒོ་བཀག་སྟེ༔ ཡི་དམ་གྱི་ལྷས་མང་ལ་སྒོ་བཀག་པ༔ བླ་མ་ཡབ་ཡུམ་གྱིས་
མངལ་སྒོ་བཀག་པ༔ དགའ་བ་བཞིས་མཇལ་སྒོ་བཀག་པ༔ སྤོང་སེམས་ཀྱིས་མངའ་སྒོ་བཀག་པ༔ འོད་གསལ་གྱིས་མངལ་སྒོ་བཀག་པ༔ འོད་གསལ་
གྱིས་མངལ་སྒོ་བཀག་པ༔ སྒྱུ་ལུས་ཀྱིས་མངལ་སྒོ་བཀག་པ་དང་དྲུག་གོ༔ དེ་ཡང་གཉིས་སུ་འདུས་ཏེ༔ འཇུག་བྱའི་མངལ་སྒོ་བཀག་པ་དང་༔ འཇུག་བྱེད་
ཀྱི་གང་ཟག་དགག་པ་དང་གཉིས་སོ༔ དེ་ཡན་ཆད་སྲིད་པ་བར་དོའི་ཁྲིད་ཡིག་སྲིད་པ་རང་གྲོལ༔ ཡུར་བརྐང་ཆད་པ་ལ་ཝ་འཛུགས་པ་ལྟ་བུའི་གདམས་ངག་དྲུག་པ་

༄༅། །ཐལ་ལོ༔ ས་མ་ཡ༔ སྤྱི་དོན་གསུམ་པ་མཇུག་གི་དོན་ལ་གསུམ་སྟེ༔  ཆོས་ཐམས་ཅད་ཀྱི་དགོངས་དོན་འདུས་པར་
བསྟན་པ་དང་༔ ཟབ་ཅིང་རྩིས་ཆེ་བར་གདམས་ངག་དང་༔ རྗེས་སྨོན་ལམ་གྱིས་རྒྱས་བཏབ་པ་དང་གསུམ་མོ༔ ཟབ་ཆོས་ཉམས་ཁྲིད་དགོངས་པ་རང་གྲོལ་གྱི་ས་བཅད༔
ལྡེའུ་མིག་རང་གྲོལ་ཞེས་བྱ་བ༔ འཁོར་བ་མ་སྟོངས་བར་དུ་མ་རྫོགས་སོ༔ སྤྲེལ་ལོ་ཟླ་བ་བརྒྱད་པའི་ཚེས་བཅུ་གསུམ་ལ༔ ཀང་ཡུལ་ཐང་འབྲོག་དགོན་པའི་གཟིམས་
ཁང་དུ༔ བླ་མ་ནམ་མཁའི་མིང་ཅན་གྱིས་བསྐུལ་ནས༔  བན་ཆུང་ཉི་ཟླའི་མིང་ཅན་ཁོ་བོས་སྦྱར་རོ༔ ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པར་
གྱུར་ཅིག༔ དགེའོ། དགེའོ །དགེའོ།། །།

ཇ༽ ༄༅། །ཟབ་ཆོས་ཞི་ཁྲོ་དགོངས་པ་རང་གྲོལ་ལས། །བར་དོའི་ངོ་སྤྲོད་ཐོས་གྲོལ་ཆེན་མོ་ལས། །ཉེ་བར་བསྡུས་པས་ཐོས་པ་རང་གྲོལ་བཞུགས། །

༄༅། །རང་རིག་རྒྱལ་པོ་ཡེ་ཤེས་སྒྱུ་མའི་སྐུ། །རང་སྣང་རོལ་པ་ཞི་ཁྲོ་རབ་འབྱམས་ལྷ། །རང་རྩལ་འགག་མེད་དམ་ཅན་རྒྱ་མཚོ་ལ། །
རང་བབས་ལྷུག་པའི་ངང་ནས་ཕྱག་བགྱིའོ། །གང་ཞིག་བར་དོར་གྲོལ་བའི་གདམས་པ་དྲུག། །སྐྱེ་གནས་བར་དོ་ཐོས་བསམ་སྒྲོ་འདོག་བཅད། །རྨི་ལམ་
བར་ངོ་ཉིད་དང་འོད་གསལ་བསྲེ། །བསམ་གཏན་བར་དོ་རང་ངོ་རང་ཐོབ་སྤྲད། །འཆི་ཁ་བར་དོ་འཕོ་བའི་གནད་ལ་བསྣུན། །ཆོས་ཉིད་བར་དོ་རང་སྣང་
ཡིད་ཆེས་བྱ། །སྲིད་པ་བར་དོ་རུ་ལོག་དྲན་པར་བྱ། །དེ་ལྟར་དྲུག་ལ་གོང་མ་བཞི་པོ་ལ། །ཐེ་ཚོམ་མ་ཆོད་བརྩོན་འགྲུས་ཞེན་པ་དང་། །རང་ངོ་ལ་

༄༅། །འཕྲོད་གོམས་འདིས་ཆུང་བ་དང་། མཚམས་སྦྱོར་མ་ལེགས་བར་དོར་འཁྱམས་རྣམས་ལ། །ངོ་སྤྲོད་གདམས་ངག་ཐོས་གྲོལ་
ཆེན་མོ་ལས། །ཉེ་བར་བསྡུས་པ་ཐོས་པ་རང་གྲོལ་བསྟན། །འདི་ལ་གསུམ་སྟེ་གཞི་ལམ་འོད་གསལ་དང་། །ཆོས་ཉིད་ལྷུན་གྲུབ་ཞི་ཁྲོའི་འཆར་ཚུལ་
དང་༈ །སྲིད་པ་བར་དོའི་གདམས་ངག་རྣམ་གསུམ་ལས། དང་པོ་ཕྱི་དབུགས་ཆད་པའི་མཚམས་སུ་ནི། འབྱོར་ན་དཀོན་མཆོག་མཆོད་ཅིང་ལན་ཆགས་
སྦྱངས༑ །སངས་རྒྱས་མཚན་བསྒྲགས་གསོལ་འདེབས་སྐབས་དང་བསྟུན། །དེ་ནས་ངོ་སྤྲོད་འདི་ལྟར་གསལ་བར་གདབ། ཀྱཻ༴ རིགས་ཀྱི་

བུ་ཆེ་གེ་མོ་ད་ནི་འཆི་བ་ཞེས་བྱ་བ་དེ་སླེབ་པ་ཡིན་ནོ། །ཁྱོད་གཅིག་པུ་ནི་མ་ཡིན་ནོ། །ཀུན་ལ་འབྱུང་བས་ཚེ་འདི་ལ་ཆགས་ཞེན་མ་བྱེད། །བྱས་ཀྱང་བསྡད་
དབང་ནི་མེད། ཁྱོད་རང་འཁོར་བར་འཁྱམས་པ་ལས་མི་འོང་བས་བླ་མ་དཀོན་མཆོག་དྲན་པར་གྱིས་ལ་གསོལ་བ་ཐོབ། འདི་དུས་ཆོས་མ་གཏོགས་སུ་
གང་གིས་ཀྱང་ཕན་པ་མེད་དེ། མདོ་ལས། འཆི་བའི་དུས་ལ་བབ་པ་ནི། །བུ་རྣམས་སྐྱབས་སུ་མི་འགྱུར་ཏེ། །ཕས་ཀྱང་མ་ཡིན་གཉེན་འདུན་
མིན༑ །སུས་ཀྱང་སྐྱོབས་པའི་ནུས་པ་མེད། །ཅེས་གསུངས་པས། ཆོས་ནི་རྒྱལ་བས་གདུལ་བྱའི་དོན་དུ་ཆོས་སྒོ་མཐའ་ཡས་པ་གསུངས་པའི་དོན་
བར་དོ་རྣམ་པ་དྲུག་ཏུ་གཏན་ལ་ཕབ་ནས་བསྟན་ཏེ། གང་ཞེ་ན། རང་བཞིན་སྐྱེ་གནས་ཀྱི་བར་དོ་དང་། རྨི་ལམ་བར་དོ་དང་། བསམ་གཏན་གྱི་བར་
དོ་དང་། འཆི་ཁའི་བར་དོ་དང་། ཆོས་ཉིད་བར་དོ་དང་། སྲིད་པའི་བར་དོ་དང་དྲུག་ལས། ཁྱོད་ལ་བར་དོ་གསུམ་འཆར་ཏེ། འཆི་ཁའི་བར་

༄༅། །དོ་ལས་འབྱུང་བའི་ཐིམ་རིམ་རྫོགས་ནས། ཕྱི་དབུགས་ཆད་དེ། ཁམ་དཀར་དམར་དང་སྲོག་རླུང་གསུམ་སྙིང་ཁར་ལྷན་ཅིག་
འཛོམ་སྟེ། ཕལ་པས་རྣམ་ཤེས་བརྒྱལ་ཟེར་ལ། དེ་དུས་རླུང་ཕྱིར་གྱེས། རིག་པ་ནང་དུ་གནས་པས་གཞིའི་འོད་གསལ་ཞེས་བྱ་བ་གསལ་སྟོང་མཐའ་
དབུས་མེད་པའི་རང་གསལ་རྗེན་པ་རང་གནས་ཀྱི་བསམ་གཏན་འཆར་བ་དེ་ངོས་ཟིན་ན་ཀ་དག་གི་ས་ལ་གྲོལ་བས་བར་དོ་མེད་དོ། །ངོས་མ་ཟིན་ན་ནང་དབུགས་
ཆད་དུས་ཆོས་ཉིད་བར་དོ་འཆར་ཏེ། རྣམ་ཤེས་དབང་པོའི་སྒོ་གང་རུང་ཞིག་ནས་ཐོན་ཏེ། གདོས་བཅས་ཀྱི་ལུས་དང་བྲལ་བས་འོད་ལུས་སུ་གནས་པའི་
མདངས་ཕྱིར་འཆར་བས། མ་དག་པའི་འཁྲུལ་སྣང་འགགས་ནས་དག་པ་ཡེ་ཤེས་ཀྱི་སྣང་བ་སྟེང་འོག་ཕྱོགས་མཚམས་ཐམས་ཅད་འཇའ་ཚོན་གྱི་རང་
བཞིན་བཀྲ་ལམ་མེར་འཆར་ཞིང་ཆོས་ཉིད་རང་སྒྲ་འབྲུག་སྟོང་དུས་གཅིག་ལྡིར་བ་ལྟར་གྲགས་པ་འབྱུང་བས། དེ་ཐམས་ཅད་རང་སྣང་དང་རང་སྒྲར་ཤེས་

པར་བྱ་སྟེ། ཨོ་རྒྱན་ཆེན་པོས། ཀྱཻ་མ བདག་ལ་ཆོས་ཉིད་བར་དོ་འཆར་དུས་འདིར༔ ཀུན་ལ་བསྔངས་སྐྲག་འཇིགས་སྣང་སྤང་བས་ནས༔ 
གང་ཤར་རང་སྣང་རིག་པ་ངོ་ཤེས་འཇུག༔ བར་དོའི་སྣང་ཚུལ་ཡིན་པར་ཤེས་པར་བྱ༔ དོན་ཆེན་འགགས་ལ་ཐུག་པའི་དུས་ཚོད་འདིར༔ རང་སྣང་
ཞི་ཁྲོའི་ཚོགས་ལ་མ་འཇིགས་ཤིག༔ དེ་སྐད་ངག་ནས་བརྗོད་ལ་དོན་ཡིད་ལ་དྲན་པར་གྱིས་ཤིག་དང་། འཇིགས་སྐྲགས་ཀྱི་སྣང་བ་ཅི་ཤར་ཡང་། རང་
 སྣང་དུ་ངོ་ཤེས་ནས་གྲོལ་བའི་གནད་ཡོད་པས་མ་བརྗོད་ཅིག །ཡང་དེ་ཉིད་ལ་ངོས་མ་ཟིན་ན། སྔར་གྱིས་སྣང་བ་དེ་ལས་ཁ་དོག་ལྔ་ལྡན་གྱིས་ཐིག་ལེ་
དང་ཚོམ་བུར་སྣང་ཞིང་སངས་རྒྱས་ཀྱིས་ཞིང་ཁམས་གྲངས་མེད་པ་ཞིག་འཆར་དུ་འོང་ངོ་། །དེའི་དུས་སུ་དབུས་ཕྱོགས་ཐིག་ལེ་གདལ་བའི་ཞིང་ཁམས་
ནས་བཅོམ་ལྡན་འདས་རྣམ་པར་སྣང་མཛད་ཡབ་ཡུམ་དང་། ཤར་ཕྱོགས་མངོན་པར་དགའ་བའི་ཞིང་ཁམས་ནས་བཅོམ་ལན་འདས་རྡོ་རྗེ་སེམས་

༄༅། །དཔའ་ཡབ་ཡུམ་དང་། ལྷོ་ཕྱོགས་དཔལ་དང་ལྡན་པའི་ཞིང་ཁམས་ནས་བཅོམ་ལྡན་འདས་རིན་ཆེན་འབྱུང་ལྡན་ཡབ་ཡུམ་དང་། 
ནུབ་ཕྱོགས་བདེ་བ་ཅན་གྱི་ཞིང་ཁམས་ནས་བཅོམ་ལྡན་འདས་སྣང་བ་མཐའ་ཡས་ཡབ་ཡུམ་དང་། བྱང་ཕྱོགས་ལས་རབ་གྲུབ་པའི་ཞིང་ཁམས་ནས་བཅོམ་
ལྡན་འདས་དོན་ཡོན་གྲུབ་པ་ཡབ་ཡུམ་སྟེ། རིགས་ལྔ་ཡབ་ཡུམ་དེ་དག་རང་རང་གིས་འཁོར་ཡབ་ཀྱི་ཆ་འཛིན་པའི་རིགས་ཀྱི་སེམས་དཔའ་གཉིས་གཉིས་
དང་༑ ཡུམ་གྱི་ཆ་འཛིན་པའི་རིགས་ཀྱི་སེམས་མ་གཉིས་གཉིས་ཏེ། འཇའ་འོད་ཟེར་གསུམ་གྱིས་ཀློང་ནས་གཙོ་འཁོར་ཐམས་ཅད་ཚོམ་བུའི་ཚུལ་དུ་
དྲུག་དྲུག་འཆར་ནས་འོང་ངོ་། དེའི་ཕྱི་རོལ་དུ་སྒོ་བ་ཡབ་ཡུམ་བརྒྱད་དང་། བཅོམ་ལྡན་འདས་ཐུབ་པ་དྲུག་དང་ཀུན་བཟང་ཡབ་ཡུམ་སྟེ་ཞི་བའི་ལྷ་
ཚོགས་ཐམས་ཅད་རང་གིས་ལུས་ནས་ཐོན་ཏེ་མངོན་སུམ་དུ་འཆར་ནས་འོང་བས་ངོ་ཤེས་པར་གྱིས་ཤིག །རིགས་ལྔ་ཡབ་ཡུམ་དེ་དག་གི་ཐུགས་ཀ་ནས་ཡེ་

ལྔའི་རང་མདངས་འོད་ཁ་དོག་ལྔ་ལྡན་བཀྲག་ལ་འཚེར་བ་གསལ་ལ་དངས་པ་ཐིག་ཕྲན་གྱིས་སྤྲས་པ་མིག་གི་བལྟ་མི་བཟོད་པ་རེ་རེ་རང་གི་སྙིང་ཁར་འབྲེལ་
ནས་འོང་ངོ་། །དེ་དག་དང་མཉམ་དུ་མ་དག་པ་རིགས་དྲུག་གི་འོད་བཀྲག་མེད་དྲུག་ཀྱང་དག་པ་ཡེ་ཤེས་ཀྱི་འོད་དང་ཟུང་འབྲེལ་དུ་འཆར་ནས་འོང་བས། དེའི་
དུས་ཉོན་མོངས་དུག་ལྔའི་ལས་ངན་གྱི་དབང་གིས། ཡེ་ཤེས་ཀྱི་འོད་བཀྲག་མདངས་ཅན་དེ་ལ་འཇིགས་ཤིང་སྐྲག་ནས། རིགས་དྲུག་གི་འོད་བཀྲག་མེད་དེ་
ལ་དགའ་བའི་འདུ་ཤེས་སྐྱེས་ནས་འོང་གི། དེ་ཁྱོད་ཀྱི་དུག་ལྔ་དྲག་པོས་ཀུན་ནས་བསླང་པའི་སྡིག་སྒྲིབ་བག་ཆགས་ཀྱི་སུན་མའི་ལམ་ཡིན་པས། དེ་ལ་
ཆགས་ན་རིགས་དྲུག་གི་གནས་སུ་ལྟུང་ནས་སྡུག་བསྔལ་བཟོད་བརླག་མེད་པར་མྱོང་དགོས་པས། །དེ་ལ་མ་ཆགས་པར་ཡེ་ཤེས་ཀྱི་འོད་བཀྲག་མདངས་
ཅན་དེ་རྣམས་ལ་མ་འཇིགས་པ་ཡེ་ཤེས་སུ་ངོ་ཤེས་པར་གྱིས་ཤིག །བཅོམ་ལྡན་འདས་རིགས་ལྔ་བདེ་བར་གཤེགས་པའི་ཐུགས་རྗེའི་འོད་ཟེར་ཡིན་པས་

༄༅། །སྐྱབས་སུ་མཆིའོ་སྙམས་པའི་མོས་གུས་དྲག་པོ་གྱིས་ལ་གསོལ་བ་འདི་སྐད་ཐོབ་ཅིག །ཀྱཻ་མ་དུག་ལྔ་དྲག་པོས་འཁོར་བར་
འཁྱམས་པའི་ཚེ༔ ཡེ་ཤེས་ལྔ་ལྡན་གསལ་བའི་འོད་ལམ་ལ། །བཅོམ་ལྡན་རྒྱལ་བ་རིགས་ལྔས་ལམ་སྣ་དྲངས། །དབྱིངས་ཀྱི་ཡུམ་ཆེན་ལྔ་ཡིས་
རྒྱབ་ནས་སྐྱོར། །སེམས་དཔའ་སེམས་མ་རྣམས་ཀྱི་ཤུལ་མཚོན་ཅིག །སྒོ་བ་ཡབ་ཡུམ་རྣམས་ཀྱི་མཐའ་ནས་བརྟེན། །སྤྲུལ་སྐུ་ཐུབ་པ་དྲུག་གི་སྐྱེ་
སྒོ་ཆོད། །བར་དོ་འཇིགས་པའི༴ །ཡང་དག་རྫོགས་པའི༴ །དེ་སྐད་གསོལ་བ་གདབ་པས་རིགས་ལྔ་ཡབ་ཡུམ་གྱིས་ཐུགས་ཀར་ཐིམ་ནས་ལོངས་
སྐུར་གྲོལ་ལོ། །ཡང་དེ་ལས་ངོས་མ་ཟིན་ན། དེའི་ཚེ་བག་ཆགས་དབྱིངས་སུ་དག་པའི་འོད་ཁྲ་བོར་ཤར་བ་ལས། དག་པ་མཁའ་སྤྱོད་ཀྱི་ཞིང་འདི་དག་
ནི་བསམ་གཏན་གྱིས་ཞག་རེ་རེ་ནས་འཆར་བར་གསུངས་སོ། །ཁམས་ནས་རིག་འཛིན་གྱི་ལྷ་ཚོགས་བསུ་བ་ལ་འོང་སྟེ། དབུས་སུ་རྣམ་པར་སྨིན་པའི་རིག་འཛིན་

པདྨ་གར་གྱི་དབང་ཕྱུག །ཤར་ནས་ས་ལ་གནས་པའི་རིག་འཛིན། ལྷོ་ནས་ཚེ་ལ་དབང་བའི་རིག་འཛིན། ནུབ་ནས་ཕྱག་རྒྱ་ཆེན་པོའི་རིག་འཛིན། 
བྱང་ནས་ལྷུན་གྱིས་གྲུབ་པའི་རིག་འཛིན། དེ་དག་སྐུ་མདོག་དཀར་སེར་དམར་ལྗང་འོད་ལྔའི་མདོག་ཅན། ཁྲོ་འཛུམ་དང་བཅས་པ་རང་རང་གི་ཡུམ་དང་
འཁྲིལ་ཞིང་ཕྱག་གཉིས་གྲི་གུག་ཐོད་ཁྲག་གི་གར་མཛད་ཅིང་ལྟ་སྟངས་ཀྱི་ཕྱག་རྒྱ་ནམ་མཁའ་ལ་བསྒྱུར་བ། དེའི་ཕྱི་རོལ་དུ་དཔའ་བོ་མཁའ་འགྲོའི་ཚོགས་
བསམ་གྱིས་མི་ཁྱབ་པ་དང་། གིང་དང་དམ་ཅན་ཆོས་སྐྱོང་གི་ཚོགས་རྣམས་ཀྱི་ཞིང་གི་རྒྱལ་མཚན་བླ་རེ་འཕན་སོགས་དང་། མི་གསུར་དང་རྐང་གླིང་
ཐོད་རྔ་སོགས་རོལ་མོའི་བྱེ་བྲག་དཔག་ཏུ་མེད་པ་དང་བཅས་ཏེ། འཇིག་རྟེན་གྱིས་ཁམས་ཐམས་ཅད་ཤིག་ཤིག་ཡམ་ཡམ་འགུལ་བར་སྣང་ངོ་། །དམ་
ཚིག་ཅན་གྱི་བསུམ་དང་། དམ་ཉམས་རྣམས་ལ་ཆད་པ་གཅོད་དུ་འོང་ངོ་། །དེའི་ཚེ་རིག་འཛིན་གཙོ་ལྔའི་ཐུགས་ཀ་ནས། །ལྷན་སྐྱེས་ཡེ་ཤེས་ཀྱིས་

༄༅། །འོད་ཁ་དོག་ལྔ་ལྡན་ཚོན་སྐུད་བསྒྲིལ་བ་ལྟ་བུ་ཁྲ་ཤིག་ཤིག་བཀྲག་མདངས་དང་ལྡན་པ་ཞིག་རང་གི་མགྲིན་པར་འབྲེལ་ནས་འཆར་རོ། །
འོད་ཀྱི་ནང་ན་ཧཱུཾ་སྒྲ་བསྭོ་སྔགས་སྣ་ཚོགས་རྣ་བ་གས་པ་ཙམ་དུ་འོང་ངོ་། དེ་དང་མཉམ་དུ་དུད་འགྲོའི་འོད་བཀྲག་མེད་གཅིག་ཀྱང་འཆར་བ་ལས། བག་
ཆགས་འཁྲུལ་པའི་དབང་གི་འོད་ཁ་དོག་ལྔ་དེ་ལ་སྐྲགས་ཤིང་། འོད་བཀྲག་མེད་དེ་ལ་ཆགས་སུ་འོང་བས་དེ་བག་ཆགས་ཀྱི་བསུ་མའི་ལམ་ཡིན་པས་མ་ཆགས་
ཤིག །དེ་ལ་ཆགས་ན་དུད་འགྲོའི་གནས་སུ་ལྟུང་ནས་གླེན་ལྐུགས་བཀོལ་སྤྱོད་ཀྱི་སྡུག་བསྔལ་བཟོད་བཀའ་བས་མ་ཆགས་ཤིག །འོད་བཀྲག་མདངས་
ཅན་དེ་ལ་མ་འཇིགས་པར་རིག་འཛིན་གྱི་ལྷ་ཚོགས་རྣམས་ལ་འདུན་པ་རྩེ་གཅིག་ཏུ་གཏོད་ལ་སྨོན་ལམ་འདི་སྐད་ཐོབ་ཅིག །ཀྱཻ་མ་རིག་འཛིན་ལྷ་
ཚོགས་ཀྱང་དགོངས་སུ་གསོལ། །བརྩེ་བ་ཆེན་པོས་ལམ་སྣ་དྲོང་དུ་གསོལ། །བག་ཆགས་དྲག་པོས་འཁོར་བར་འཁྱམས་པའི་ཚེ། །ལྷན་སྐྱེས་ཡེ་

ཤེས་གསལ་བའི་འོད་ལམ་ལ། །དཔའ་བོ་རིག་འཛིན་རྣམས་ཀྱིས་ལམ་སྣ་དྲོངས། །ཡུམ་མཆོག་མཁའ་འགྲོའི་ཚོགས་ཀྱིས་རྒྱབ་ནས་སྐྱོར། །
བར་དོ་འཇིགས་པའི༴ དག་པ་མཁའ་སྤྱོད་ཞིང་ཁམས༴ །ཞེས་མོས་གུས་དང་བཅས་ཏེ་སྨོན་ལམ་གདབ་པས་དག་པ་མཁའ་སྤྱོད་དུ་སྐྱེ་བར་འགྱུར་
རོ༑ །དེ་ཡན་ཆད་ཀ་དག་འོད་གསལ་ངོ་སྤྲོད་དང་ལྷུན་གྲུབ་སྣང་བའི་ཆ་ལ་ཞི་བའི་འཆར་ལུགས་ངོ་སྤྲོད་ཐལ་ལོ། །ཡང་དེ་ལས་ངོས་མ་ཟིན་ན། ཁྲོ་བོའི་ལྷ་ཚོགས་
འཆར་དུ་འོང་ངོ་ཤེས་པར་གྱིས་ཤིག །ཀྱེ་རིགས་ཀྱི་བུ། དབུས་ནས་དཔལ་ཆེན་བྷུདྡྷ་ཧེ་རུ་ཀ་སྐུ་མདོག་སྨུག་ནག །ཤར་ནས་བཛྲ་ཧེ་རུ་ཀ་
མཐིང་ནག །ལྷོ་ནས་རཏྣ་ཧེ་རུ་ཀ་སེར་ནག །ནུབ་ནས་པདྨ་ཧེ་རུ་ཀ་དམར་ནག །བྱང་ནས་ཀརྨ་ཧེ་རུ་ཀ་ལྗང་ནག་སྟེ། ཐམས་ཅད་ཀྱང་ཞལ་
གསུམ་ཕྱག་དྲུག་ཞབས་བཞི་འདོར་ཐབས་སུ་བསྒྲད་པ། ཕྱག་དྲུག་ན་མཚོན་ཆ་སྣ་ཚོགས་འཛིན་པས་རང་རང་གི་ཡུམ་དང་འཁྲིལ་བ། སྐུ་དཔའ་

༄༅། །གཏུམ་གྱིས་ཉམས་ཅན་དུར་ཁྲོད་ཀྱི་ཆས་བརྒྱད། འབར་བའི་གར་དགུ། དཔལ་གྱིས་ཆས་བཅུས་སྤྲས་པ། འཇའ་འོད་
མེ་དཔུང་འཁྲིགས་པའི་དབུས་སུ་བྱོལ་སོང་རཱུ་ཏྲ་པད་ཉིའི་གདན་ལ་འགྱིངས་བག་དང་བཅས་ནས་བཞུགས་པ། ཨ་ལ་ལ་དང་ཧ་ཧའི་གད་རྒྱངས་སྒྲོགས་
པ༑ དེའི་ཕྱི་རོལ་དུ་ཀོའུ་རི་མ་ལ་སོགས་གནས་ཀྱི་མ་མོ་བརྒྱད་དང་། སི་དྷ་མ་ལ་སོགས་ཡུལ་གྱི་ཕྲ་མེན་བརྒྱད་དང་། རྟ་གདོང་མ་ལ་སོགས་སྒོ་མ་
བཞི་དང་། དབང་ཕྱུག་མ་ཉི་ཤུ་རྩ་བརྒྱད་དེ་མགོ་བརྙན་འཇིགས་གཟུགས་སྣ་ཚོགས་དང་། ཕྱག་མཚན་སྣ་ཚོགས་རྣམ་འགྱུར་དུ་མ་སྟོན་ཅིང་མི་སྡུག་པའི་
ཆ་ལུགས་ཅན་བཤུད་པའི་སྒྲ་དང་བཅས་ནས་རང་གི་དུང་ཁང་ནས་ཐོན་ཏེ། དེ་གར་འཆར་ནས་འོང་བས་མ་འཇིགས་ཤིག །རང་རིག་པའི་སྐུར་ངོ་ཤེས་པར་
གྱིས་ཤིག །ཁྱོད་རང་གི་ཡི་དམ་གྱི་ལྷ་ཡིན་པས་ངོ་ཤེས་པར་གྱིས་ཤིག ཀྱེ་རིགས་ཀྱི་བུ་ཆོས་སྐུ་སྟོང་པའི་ཆ་ནས་ཞི་བའི་ལྷ་རུ་ཤར་བ་ཡིན་ནོ། །ཆོས་

སྐུ་གསལ་བའི་ཆ་ལས་ཁྲོ་བོའི་ལྷ་རུ་ཤར་བ་ཡིན་ནོ། །སྐུ་དེ་རྣམས་ཀྱང་ཆེ་བ་ནམ་མཁའི་ཁམས་དང་མཉམ་པ། འབྲིང་བ་རི་རབ་ཙམ་པ། ཆུང་
བ་རང་ལུས་བཅོ་བརྒྱད་བརྩེགས་པ་ཙམ་འབྱུང་ཞིང་། སྣང་སྲིད་ཐམས་ཅད་ཆོས་སྐུར་འཆར་བའི་མཐོང་སྣང་འཇིགས་སྐྲགས་ཀྱིས་སྣང་བ་གང་བྱུང་
ཡང་༑ རང་སྣང་དུ་ངོ་ཤེས་པར་གྱིས་དང་དེ་མ་ཐག་ཏུ་ལྷ་དང་གཉིས་སུ་མེད་པར་དེ་ལྟ་འཚང་རྒྱ་བར་ཐེ་ཚོམ་མེད་དོ། །སྐད་ཅིག་གཅིག་གི་རྫོགས་
སངས་རྒྱས། །ཞེས་བྱ་བ་དེ་ད་རེས་འབྱུང་བ་ཡིན་ནོ། །ངོ་མ་ཤེས་པར་སྐྲགས་ན་ཞི་བའི་སྐུ་ཐམས་ཅད་མགོན་པོ་ནག་པོའི་སྐར་འཆར་ཞིང་ཁྲོ་བོའི་
སྐུ་ཐམས་ཅད་གཤིན་རྗེ་ཆོས་ཀྱི་རྒྱལ་པོའི་སྐུར་ཤར་ནས་རང་སྣང་བདུད་དུ་སོང་ནས་འཁོར་བར་འཁྱམས་སོ། །དེ་ལྟ་བུའི་སྣང་བ་ཤར་བའི་ཚེ་འཇིགས་
ཤིང་སྐྲགས་མི་དགོས་སོ། །ཁྱོད་ཤ་ཁྲག་གི་ལུས་མེད་ཅིང་ཡིད་ལུས་ཡིད་པས་བསད་གཏུབ་བས་ཀྱང་འཆི་རྒྱུ་མེད་པས་ཞེད་མི་དགོས་སོ། །

༄༅། །གཤིན་རྗེ་རྣམས་ཀྱང་རང་སྣང་འཁྲུལ་པའི་རང་གཟུགས་མ་གཏོགས་གདོས་བཅས་སུ་གྲུབ་པ་མེད་པས་སྟོང་པས་སྟོང་པ་ལ་གླག་མི་
རྙེད་དོ། །རང་སྣང་མ་གཏོགས་ཕྱི་རོལ་ནས་གཞན་གང་ཡང་དངོས་སུ་གྲུབ་པ་མེད་པར་ཐག་ཆོད་ཅིག །རང་སྣང་དུ་ངོ་ཤེས་པས་གཉིས་མེད་དུ་ཐིམ་
ནས་འཚང་རྒྱའོ། །དེ་ལྟར་མ་ཤེས་ན་ཡི་དམ་གྱི་ལྷ་རྣམས་བར་དོའི་འཕྲང་ལ་བསུ་བ་འབྱོན་པར་འདུག་པས་སྐྱབས་སུ་མཆིའོ་སྙོམས་པའི་མོས་པ་དུང་
དུང་མཛོད་ལ་སྨོན་ལམ་འདི་སྐད་ཐོབ་ཅིག །ཀྱེ་མ༴ འཁྲུལ་སྣང་དྲག་པོས་འཁོར་བར་འཁྱམས་པའི་ཚེ། སྔངས་སྐྲགས་འཇིགས་སྣང་སྤང་བའི་
འོད་ལམ་ལ། །ཁྲག་འཐུང་ཁྲོ་བའི་ཚོགས་ཀྱི་ལམ་སྣ་དྲོངས། །དབྱིངས་ཕྱུག་ཁྲོ་མོའི་ཚོགས་ཀྱིས་རྒྱབ་ནས་སྐྱོར། །ཀོའུ་སིང་སྒོ་མའི་ཚོགས་
ཀྱིས་མཐའ་ནས་བརྟེན། །སྤོར་བྱེད་ཆེན་མོ་བརྒྱད་ཀྱིས་གནས་ནས་སྤོར། །དབང་ཕྱུག་མགོ་བརྙན་ཚོགས་ཀྱིས་བར་ཆད་སོལ། །སྒོ་མ་ཆེན་མོ་

བཞི་ཡིས་སྐྱེ་སྒོ་ཁོག། །བར་དོ་འཇིགས་པའི༴ ཡང་དག་རྫོགས་པའི༴ ༈ དགའ་བའི་གྲོགས་དང་སོགས། ཞེས་སྨོན་ལམ་ཐོབ་དང་འཇིགས་
སྐྲགས་ཐམས་ཅད་ཡལ་ནས་ལོངས་སྐུར་གྲོལ་བས་གལ་ཆེའོ། །གལ་ཆེའོ། །མ་ཡེངས་ཤིག །དེ་ལྟར་ངོ་སྤྲོད་ཀྱང་སྐྱེ་བོ་ཐ་མལ་ས་སྡིག་ཆེན་རྣམས་ལ་ངོ་སྤྲོད་
དཀའ་བས་སྲིད་པའི་བར་དོར་ངོ་སྤྲད་པ་འདི་ཁོ་ན་གལ་ཆེ་བས། ཚེ་འདས་ཀྱིས་མིང་ནས་འབོད་ལ། ཀྱེ་རིགས་ཀྱི་བུ། ཁྱོད་ལེགས་པ་ཉོན་ལ་ཡིད་ལ་ཟུངས་ཤིག །དེ་
ཡང་ཁྱོད་ཆོས་ཉིད་བར་དོར་རང་སྣང་ངོ་མ་ཤེས་པས་སྲིད་པ་བར་དོར་འཁྱམས་ཏེ་དེའི་རྟག་ནི། རྒྱུད་ལས། སྔོན་འབྱུང་སྲིད་པའི་ཤ་གཟུགས་ཅན། །དབང་
པོ་ཀུན་ཚངས་ཐོགས་མེད་རྒྱུ། །ལས་ཀྱི་རྫུ་འཕྲུལ་ཤུགས་དང་ལྡན། །རིགས་མཐུན་ལྷ་མིག་དག་པས་མཐོང་། ཞེས་གསུངས་པའི་དོན་ནི། བར་
དོར་ཡུན་ཇི་ཙམ་གནས་ཀྱི་ཕྱེད་ཕན་ཆད་སྔོན་གྱི་སྣང་བ་གཙོ་ཆེར་འཆར་ལ། ཕྱེད་མན་ཆད་ཕྱི་མ་གང་དུ་སྐྱེས་བའི་སྣང་བ་འཆར་བས་ན་སྔོ༷ན་འབྱུ༷ང་ཞེས་སོ། །

༄༅། །འདི་དུས་གདོས་བཅས་ཀྱི་ལུས་མེད་ཀྱང་ཡོད་པའི་སྣང་བ་འབྱུང་བ་སྲི༷ད་པ༷འི་ཤ༷་གཟུ༷གས་ཅ༷ན་ཞེས་བྱ། སྔར་དབང་པོ་མ་ཚང་བ་
ཞིག་ཡིན་ནའང་འདི་དུས་དབང་པོ་ཚང་བར་སྣང་བས་དབ༷ང་པོ༷་ཀུ༷ན་ཚ༷ང་ཞེས་བྱའོ། །དངོས་པོ་ཆེ་བ་རི་རབ་ཙམ། ཆུང་བ་ཁབ་མིག་དང་། རྔ་འཇག་ཙམ་
གྱི་ནང་དུའང་ཚུད་ཅིང་ཐོག་པ་མེད་པ་ཟང་ཐལ་དུ་འགྲོ་ནུས་པ་ཞིག་ཡོད་པས། ཐོ༷ག་མེ༷ད་རྒྱུ༷་ཞེས་བྱ་ལ། གང་དུ་བསམ་པའི་ཡུལ་དེར་སྐད་ཅིག་གི་སླེབ་
པ་ཡིད་མགྱོགས་ཀྱི་རྫུ་འཕྲུལ་ནམ་མཁའ་ལ་འགྲོ་བ་སོགས་རྫུ་འཕྲུལ་ཡ་མ་ཟུང་སྣ་ཚོགས་སྟོན་ནུས་པ་ཡོད་པས། ལས་ཀྱི་རྫུ་འཕྲུལ་ཤུགས་དང་ལྡན་
ཞེས་བྱའོ། །རིགས་མཐུན་ལྷ་མིག་དག་པས་མཐོང་ཞེས་བྱ་བ་ནི། བར་དོར་སྐྱེ་བ་མཐུན་པའི་ནང་ཚན་རྣམས་གཅིག་གི་གཅིག་མཐོང་བ་ཡིན་ནོ། །དེ་
འདྲ་བའི་ལུས་ཅན་དེ་ནི་སྲིད་པ་བར་དོར་འཁྱམས་པའི་རྟགས་ཡིན་ཏེ། འདིའི་དུས་ཉེ་འབྲེལ་རྣམས་དང་རྨི་ལམ་དུ་འཕྲད་པ་ལྟ་བུ་འབྱུང་སྟེ། ཁྱོད་ཀྱི་

གཏམ་སྨྲས་ཀྱང་ལེན་མི་འོང་ཞིང་། ཁོང་ཚོ་ངུ་བ་མཐོང་ནས་ད་ནི་ང་ཤི་བར་འདུག་སྙོམས་ནས་སྡུག་བསྔལ་དྲག་པོ་ཉ་བྱེ་ཚན་ལ་འདྲེས་པ་ལ་བུ་ཞིག་འབྱུང་
བས༑ སྡུག་བསྔལ་བྱས་ཀྱང་ཕན་པ་མེད་པས་བླ་མ་དཀོན་མཆོག་ལ་གསོལ་བ་ཐོབ་ཅིག །ཁྱོད་ཉེ་འབྲེལ་ལ་ཆགས་ཀྱང་ཕན་པ་མེད་པས་མ་ཆགས་
པར་འཕགས་པ་ཐུགས་རྗེ་ཆེན་པོ་ལ་གསོལ་བ་ཐོབ་ཅིག །སྡུག་བསྔལ་དང་སྔངས་སྐྲགས་མི་འབྱུང་ངོ། །ཁྱོད་ལ་ལས་ཀྱིས་རླུང་གི་རང་དབང་མེད་པར་
རིག་པ་རྟེན་མེད་བྱ་སྒྲོ་རླུང་ཁྱེར་ལྟ་བུ་ཕྱ་ཕྱོད་ཡང་ལིང་དུ་འཆར་ཞིང་། ཉིན་མཚན་མེད་པར་སྟོན་ནམ་ལྟ་བུ་སྐྱ་ཐམ་མེ་བ་ཞིག་རྒྱུན་དུ་འོང་ཞིང་། དུས་
དེ་ཙམ་ལས་སྡིག་ཆེན་རྣམས་ལས་ཀྱི་རླང་དམར་དྲག་པོས་རྒྱབ་ནས་ཕུལ་ཞིང་འཇིགས་པའི་མུན་ནག་གི་མདུན་ནས་བསུ་ཞིང་ཤ་ཟ་སྲིན་པོ་མཚོན་ཆ་
ཐོགས་པ་མང་པོས་རྒྱོབ་སོང་ལ་སོགས་པའི་གུ་སྒྲ་ཏིར་ཏིར་ཧབ་ཤ་བྱེད་དུ་འོང་ངོ་། གཅན་གཟན་འཇིགས་སུ་རུང་བ་སྣ་ཚོགས་དང་། མི་མང་

༄༅། །པོས་དེད་པའི་སྣང་བ་འབྱུང་ངོ་། །ཁ་ཆར་བུ་ཡུག་མུན་ནག་དང་། རི་ཉིལ་བ། མཚོ་ལུད་པ། མི་འབར་བ། རླུང་ལང་
བའི་འུར་ཆེམ་གྱི་སྒྲ་ཆེན་པོ་འབྱང་སྟེ། དེ་རྣམས་ལ་ཞེད་ཅིང་སྐྲག་ནས་གར་བྱུང་བྱུང་དུ་བྲོས་པས་གཡང་ས་ཉམ་ང་བ་གསུམ་གྱི་ཆོད་ནས་བྲུལ་ལ་ཁད་
པ་འབྱུང་ངོ་། །ཀྱེ་རིགས་ཀྱི་བུ། དེ་དག་ཁྱོད་རང་གི་འཁྲུལ་སྣང་མ་གཏོགས་པ་གཞན་མ་ཡིན་པས་སྲིད་པ་བར་དོ་ངོ་ཤེས་པར་གྱིས་ལ། །བླ་མ་
དཀོན་མཆོག་དང་ཐུགས་རྗེ་ཆེན་པོ་ལ་གསོལ་བ་ཐོབ་ཅིག །བདག་ངན་སོང་དུ་མ་བཏང་ཅིག །འཁྲུལ་སྣང་རང་སར་དག་ནས་ཞིང་ཁམས་འཆར་བར་
བྱིན་གྱིས་བརླབས་ཏུ་གསོལ། །ཞེས་བོས་ཤིག །གཞན་ཆོས་བྱས་པ་རྣམས་ལ་ལོངས་སྤྱོད་དང་བདེ་སྐྱིད་ཕུན་སུམ་ཚོགས་པར་སྣང་བར་འགྱུར་ལ། 
དགེ་མེད་སྡིག་མེད་རྣམས་ལ་བདེ་སྡུག་གང་ཡང་མེད་པས་གཏི་མུག་བཏང་སྙོམས་སུ་འབྱུང་བས། བདེ་སྐྱིད་དང་ལོངས་སྤྱོད་ལ་མ་ཆགས་པར་བླ་

མ་དཀོན་མཆོག་མཆོད་སྙམ་དུ་གྱིས་ཤིག །བཏང་སྙོམས་ལུང་མ་བསྟེན་དུ་མ་སོང་བར་རིག་པ་རྩེ་ཅིག་ཏུ་བསྒྲིམ་ལ་མ་ཡེངས་ཤིག །ཀྱེ་རིགས་ཀྱི་
བུ༑ དུས་དེ་ཙམ་ན་གནས་མ་ངེས་ཏེ་རི་རྩེ་ཐང་སྟོང་སོགས་དང་། རྟེན་མ་ངེས་ཏེ་ཟོམ་རྡུར་དང་ལྷ་ཁང་མཆོད་རྟེན་སོགས་ལ་ཡུད་ཙམ་རེ་དེར་བརྟེན་
ཀྱང་ལུས་མེད་པའི་དབང་གི་ཡུན་རིང་མི་ཆགས་པར་བག་གྲང་ཞིང་ཚིག་པ་ཟ། ཤེས་པ་ཡང་ཡང་ཡུད་ཕྱད་ཕྱོད་བན་བུན་བྱེད་ཅིང་། དེ་དུས་ཤི་
བར་ཤེས་ནས་སྡུག་བསྔལ་དྲག་པོ་འོང་བས། ཡིད་ཀྱི་བསམ་མནོ་མང་པོ་མ་བྱེད་པར་ཤེས་པ་རང་མལ་དུ་ཞོག་དང་སྡུག་བསྔལ་མི་འོང་ངོ་། །ཟས་
མ་ངེས་ཏེ་ཟས་ཀྱང་བསྔོས་པ་དང་། དྲི་ཟ་བ་མ་གཏོགས་བཟར་མེད་པ། གྲོགས་ལ་ངེས་པ་མེད་དེ། རེ་ས་གསོན་པོ་ཕལ་ཆེར་གཤིན་པོའི་
གྲོགས་དང་ལྡེབས་ཏེ། སྔར་གྱི་ཡུལ་འཁོར་ཉེ་དུ་རང་གི་རོ་ལ་སོགས་པ་མཐོང་ནས་ཤི་བར་ཤེས་ནས་ཅི་དྲག་སྙོམས་ཏེ། ཡིད་ལུས་དེ་ལ་སྐྱོ་

༄༅། །ནས་ལུས་ཚོལ་དུ་འགྲོ་ཞིང་རང་གི་རོ་དེ་ལ་ཡང་ལན་དགུའི་བར་དུ་འཇུག་པར་བྱེད་ཀྱང་ཞུགས་ས་མ་རྙེད་པས་མི་དགའ་ནས། བྲག་
བར་ས་རྡོ་གང་བྱུང་གི་གསེབ་ཏུ་བརྗོད་པའི་སྣང་བ་འབྱུང་བས། ལུས་ཚོལ་ཀྱང་སྡུག་བསྔལ་གྱི་རྒྱུ་ཡིན་པས་ལུས་ཀྱི་ཞེན་པ་ཆོད་ལ་བྱར་མེད་ཀྱི་ངང་དུ་
ཞོག་ཅིག  །ཀྱེ་རིགས་ཀྱི་བུ། དེ་ལྟར་འབྱུང་ཡང་ཁྱོད་རང་གི་ལས་ཡིན་པས། བླ་མ་དཀོན་མཆོག་ལ་གསོལ་བ་ཐོབ་དང་སྐྱོབ་པར་འགྱུར་རོ། །
གསོལ་བ་མ་བཏབ་ཅིང་ཕྱག་རྒྱ་ཆེན་པོ་བསྒོམ་མ་ཤེས་ཡི་དམ་ཡང་མ་བསྒོམ་ན། ད་ནི་ལྷན་ཅིག་སྐྱེས་པའི་ལྷ་འདྲེས་དགེ་སྡིག་གང་བྱས་ཀྱི་རྡེའུ་བསགས་
ནས་འདྲེན་དུ་འོང་ངོ་། །དེ་དུས་ཁྱོད་ཤིན་ཏུ་བྲེད་ནས་ངས་སྡིག་མ་བྱས་ཟེར་ནས་རྫུན་སྨྲས་ཀྱང་། གཤིན་རྗེའི་ལས་ཀྱི་མེ་ལོང་བསྟན་པས་དགེ་སྡིག་
ཐམས་ཅད་མེ་ལོང་དུ་གསལ་ལམ་གྱི་འཆར་བས་རྫུན་གྱི་མི་ཕན་པར་གཤིན་རྗེ་རྣམས་ཀྱི་རྐེ་ནས་ཐག་པ་བཏགས་ནས་དྲུད་དོ། །རྐེ་བྲོད། །དོན་སྙིང་

ཕྱུང་༑ ཀླུད་པ་ལྡག །ཤ་ཟོས། ཁྲག་འཐུང་། རྒྱུས་པ་མུར། ལུས་དུམ་བུར་གཏུམ་ཀྱང་འཆི་མི་གཏུབ་སྟེ་ཡང་སོས་ནས་འོང་ངོ་། །
དེ་ལྟར་ཡང་ཡང་བྱས་པས་སྡུག་བསྔལ་ཆེན་པོ་འོང་བས། རྫུན་མ་ཟེར་གཤིན་རྗེ་ལ་མ་འཇིགས་ཤིག །ཁྱོད་ཡིད་ལུས་སྟོང་གཟུགས་ཡིན་ཞིང་།
གཤིན་རྗེ་རྣམས་སྟོང་གཟུགས་འཁྲུལ་སྣང་ཡིན་པས་ཞེད་མི་དགོས། ཁྱོད་རང་འཇིགས་སྐྲགས་སྐྱེ་མཁན་གྱི་ངོ་བོ་ལ་ལྟོས་དང་ཅིར་ཡང་གྲུབ་པ་
མེད་པ་སྟོང་པ་དེ་ཆོས་སྐུ། སྟོང་པའི་རང་མདངས་འཇིགས་སོ་སྙོམས་པ་ཧྲིག་གེ་གསལ་ལེ་བ་དེ་ལོངས་སྐུ། དེ་གཉིས་དབྱེར་མེད་པའི་ཟང་
ཐལ་རྗེན་པར་བཟོ་མེད་རང་ལུགས་དེ་ངོ་བོ་ཉིད་ཀྱི་སྐུ། རང་རྩལ་མ་འགགས་ཅིར་ཡང་འཆར་བ་ཞིག་ཡོད་པ་སྤྲུལ་སྐུ་སྟེ། མ་ཡེངས་ལྟོས་
དང་རང་ངོ་ཤེས་པ་ཙམ་གྱིས་སྐུ་བཞི་ཡོངས་སུ་རྫོགས་པར་འཚང་རྒྱའོ། །མ་ཡེངས་ཤིག །འཁོར་འདས་གཉིས་ཀྱི་ས་མཚམས་འདི་ན་ཕྱེད་

༄༅། །པ་ཡིན་ནོ། །སྐད་ཅིག་གཅིག་གི་བྱེ་བྲག་ཕྱེད། །ཅེས་པས་དུས་འདིར་ཡེངས་ཤོར་ན་སྡུག་བསྔལ་ལས་ཐོན་པའི་དུས་མི་
འབྱུང་༑ དེ་སྔ་ཕན་ཆད་བར་དོ་དེ་ཙམ་ཤར་ཡང་ཡེངས་ཤོར་ནས་སྡུག་བསྔལ་འབྱུང་བ་ཡིན་ནོ། །དེ་ནི་ཡེངས་ཤོར་ན་ཐུགས་རྗེའི་སྤྱང་ཐག་ཆད་
ནས་ཐར་མེད་དུ་འགྲོ་བས་གཟོབ་ཅིག །རིགས་ཀྱི་བུ། དེ་ལྟར་བསྒོམ་མ་ཤེས་ན། དཀོན་མཆོག་གསུམ་དང་བླ་མ་ཐུགས་རྗེ་ཆེན་པོ་རྣམས་
དྲན་པར་གྱིས་ལ་གསོལ་བ་ཐོབ་ཅིག །མི་ཡུལ་དུ་དབང་ཞུས་པའི་གསང་མཚན་དྲན་པར་གྱིས་ལ་ཆོས་ཀྱི་རྒྱལ་པོ་ལ་ཤོད་ཅིག །འཇིགས་སྐྲག་
མི་འབྱུང་ངོ་། །རིགས་ཀྱི་བུ། ད་ལྟའི་སྣང་བ་ཡུད་ཙམ་པ་རེས་བདེ་སྡུག་གི་གནས་རྔམ་པོ་ཆེར་འཕོང་བའི་ཆགས་སྡང་གི་སྣང་བ་སྤངས་ཤིག །
ད་ཡང་ཁྱོད་མཐོ་རིས་སུ་སྐྱེ་བའི་ལས་ཅན་ཞིག་ནའང་། ཤུལ་གྱི་ཉེ་འབྲེལ་རྣམས་ཀྱི་ཁྱོད་ཀྱི་དོན་དུ་སྲོག་གཅོད་ཀྱི་མཆོད་སྦྱིན་བྱས་པས་དེ་ལ་ཁྱོད་

མ་དག་པའི་སྣང་བ་ཤར་ནས་སྡང་སེམས་སྐྱེས་པས་དམྱལ་བར་ལྟུང་ཞིང་། ཡང་ཁྱོད་ནོར་རྫས་ལ་ཆགས་ཤིང་ཟས་ནོར་གཞན་གྱི་དབང་བྱས་ཏེ་སྤྱོད་
པར་མཐོང་ནས་སེར་སྣ་སྐྱེ་ཞིང་ཆགས་པས། དེའི་མཚམས་སྦྱར་ནས་ཡི་དྭགས་སུ་སྐྱེ་ངེས་པས། དེ་ནས་ཤུལ་དུ་ཇི་ལྟར་བྱས་ཀྱང་སྡང་སེམས་
དང་ཆགས་ཞེན་མ་བྱེད་པར་བཏང་སྙོམས་སུ་ཞོག་ཅིག །ནོར་རྫས་ལ་ཆགས་ཀྱང་ཁྱེར་དབང་ནི་མེད། སུས་སྤྱོད་པར་འདུག་ཀྱང་བློས་ཐོངས་པར་
གྱིས་ལ་ཁོ་ཐག་ཆོད། བླ་མ་དཀོན་མཆོག་མཆོད་སྙོམས་པར་གྱིས་ལ་ལིང་གི་སྐྱུར། ཆགས་མེད་ཞེན་མེད་དུ་གནས་པར་གྱིས། ཡང་ཁྱོད་
ཀྱི་དོན་དུ་བླ་མ་བཤེས་གཉེན་རྣམས་ཀྱི་ཆོ་ག་བྱེད་པ་མ་དག་པ་དང་། གཉིད་ཡེངས་སོགས་བག་མེད་ཀྱི་སྤྱོད་པ་དེ་མངོན་ཤེས་ཕྲ་མོས་མཐོང་བས་མ་
དད་ཅིང་འདི་རྣམས་ཀྱི་བདག་བསླུས་སོ་སྙོམས་ནས་དག་སྣང་མ་སྐྱེས་པའི་སྟེང་དུ་ལོག་ལྟ་སྐྱེས་པས་ངན་སོང་དུ་འགྲོ་བས། དེ་ལ་དག་སྣང་

༄༅། །མོས་གུས་གྱིས་ཤིག །བདག་རང་སྣང་མ་དག་པ་ཡིན། འདི་རྣམས་ནི་སངས་རྒྱས་ཀྱི་རྗེས་འཇུག་བསྟན་འཛིན་དམ་པ་
ཡིན༑ ཆོ་ག་ནི་སངས་རྒྱས་ཀྱི་གསུངས་ཡིན་པས་མ་དག་པ་ག་ལ་སྲིད་སྙོམས་ཀྱིས་ལ་ཞེ་ཐག་པ་ནས་དག་སྣང་གྱིས་དང་ཁྱོད་ལ་ཕན་ངེས་པས་མ་
བརྗེད་ཅིག །ཡང་ཁྱོད་ངན་སོང་དུ་སྐྱེ་བའི་ལས་ངན་ཞིག་ཡིན་ནའང་ཤུལ་གྱི་ཉེ་འབྲེལ་རྣམས་ཀྱི་སྡིག་དང་མ་འདྲེས་པའི་དགེ་བ་བསྒྲུབ་ཅིང་། བླ་མ་
བཤེས་གཉེན་དམ་པ་རྣམས་ཀྱི་ལྷག་བསམ་རྣམ་དག་གི་ཆོ་ག་བྱས་པས་དེ་ལ་སྤྲོ་དགའ་སྐྱེས་པ་དེས་མཚམས་སྦྱར་ནས་མཐོ་རིས་སུ་སྐྱེ་བར་འགྱུར་བས། 
དེ་ལྟ་བུའི་དག་སྣང་སྤྲོ་དགའ་བྱེད་པ་ལ་གལ་ཆེ་བས་ཡིད་ལ་ཟུངས་ཤིག །བླ་མ་དང་ཡི་དམ་ཐུགས་རྗེ་ཆེན་པོ་ལ་འདུན་པ་དྲག་པོ་གཏོད་ལ་སྨོན་ལམ་འདི་
སྐད་ཐོབ་ཅིག །ཀྱེ་མ་དགའ་བའི་གྲོགས༴ །ཞེས་སོགས། དེ་སྐད་སྨོན་ལམ་ཐོབ་དང་ལམ་སྣ་འདྲེན་ཞིང་མི་བསླུ་ངེས་པར་ཐག་ཆོད་པ་ཤིན་ཏུ་

གལ་ཆེའོ། །རིགས་ཀྱི་བུ། དེ་རྣམས་དྲན་པས་མ་ཟིན་ན། ང་ནི་སྔ་མའི་ལུས་དེ་མི་གསལ་ཞིང་ཕྱི་མའི་ལུས་གསལ། རིགས་དྲུག་གང་དུ་
སྐྱེ་བའི་འོད་ཀྱང་འཆར་ཏེ། གང་ཞེ་ན། ལྷའི་འོད་དཀར་པོ་བཀྲག་མེད། ལྷ་མ་ཡིན་གྱི་འོད་དམར་པོ་བཀྲག་མེད། མིའི་འོད་སྔོན་པོ་
བཀྲག་མེད། དུད་འགྲོའི་འོད་ལྗང་གུ་བཀྲག་མེད། ཡི་དྭགས་ཀྱི་འོད་སེར་པོ་བཀྲག་མེད། དམྱལ་བའི་འོད་དུད་ཁ་བཀྲག་མེད། ལུས་
ཀྱང་དེའི་མདོག་ཏུ་འཆར་ཞིང་མགོ་གྱེན་དུ་བསྟན་ན་ལྷ་མི། འཕྲེང་དུ་བསྟན་ན་ལྷ་མིན་དང་དུད་འགྲོ། མཐུར་དུ་བསྟན་ནས་འགྲོ་སྙོམས་བྱེད་ན་
ཡི་དྭགས་དང་དམྱལ་བར་སྐྱེ་བའི་ལྟས་སོ། །འདི་དུས་མངལ་སྒོ་དགགས་པའི་གདམས་ངག་ཟབ་མོ་ཡོད་དེ། འཇུག་བྱེད་ཀྱི་གང་ཟག་དགགས་
པ་ནི། ཁྱོད་རང་ཡི་དམ་གྱི་ལྷ་དང་ཐུགས་རྗེ་ཆེན་པོ་གང་རུང་གི་སྐུ་སྣང་ལ་རང་བཞིན་མེད་པ་ཆུ་ཟླ་ལྟ་བུར་བསྒོམས་ཤིག །དེ་ཡང་མཐའ་

༄༅། །ནས་ཡལ་ཏེ་མི་དམིགས་པའི་ངང་ལ་ཞོག་དང་། མངལ་སྒོ་ཁོག་པའི་གནད་ཟབ་མོ་ཡིན་ནོ། །དེས་ཀྱང་མ་ཁོག་ན་འཇུག་བྱའི་
མངའ་སྒོ་དགགས་པ་ནི། ཨོ་རྒྱན་ཆེན་པོས་འདི་སྐད་གསུངས་པས་ཁྱོད་རང་གི་ངའི་ལེན་མོ་གྱིས་ཤིག །ཀྱེ་མ་བདག་ལ་སྲིད་པ་བར་དོ་འཆར་
དུས་འདིར༔ འདུན་པ་རྩེ་གཅིག་སེམས་ལ་བཟུང་བྱས་ནས༔ བཟང་པོ་ལས་ཀྱི་འཕྲོ་ལ་ནན་གྱི་མཐུད༔ མངལ་སྒོ་དགགས་ནས་རུ་ལོག་དྲན་
པར་བྱོས༔ སྙིང་རུས་དག་སྣང་དགོངས་པའི་དུས་ཤིག་ཡིན༔ མིག་སེར་སྤངས་ལ་བླ་མ་ཡབ་ཡུམ་བསྒོམ༔ ཞེས་གསུངས་པས་ཚིགས་ངག་
ནས་བརྗོད་ལ་དོན་མ་བརྗེད་པར་ཟུངས་ཤིག །དེའི་དོན་ནི། ཀྱེ་མ་ བདག་ལ་སྲིད་པ་བར་དོ་འཆར་དུས་འདིར༔ ཞེས་པ་ནི། ད་ལྟ་ལས་དང་
སྐྱེ་གནས་བདེ་སྡུག་མ་སྲིད་པས་སྲིད་པ། སྐྱེ་བ་སྔ་མ་ནུབ་ནས་ཕྱི་མ་མ་བླང་བའི་བར་ཡིན་པས་བར་དོ། །ཅེས་བྱ་བ་དེ་ཡང་ལྷ་དང་ཆོས་མཐུན་པས་

འོད་དང་རྫུ་འཕྲུལ་མངོན་ཤེས་ཕྲ་མོ་ཡོད། དམྱལ་བ་དང་ཆོས་མཐུན་པས་སྡུག་བསྔལ་བ་དང་། ཞག་བདུན་ཕྲག་རེ་སྐྱེ་འཆིའི་སྣང་བ་ཡོད་ལ་གཉིས་
ཀ་དང་ཆོས་མཐུན་པས་རྫུས་ཏེ་སྐྱེ་ཞིང་ཡིད་ལུས་ཡིན་པས། ལུས་ཀྱི་གྲིབ་མ་མེད་པས་ཆུ་ནང་དུ་བྱད་མི་མཐོང་ཞིང་རྗེས་མི་འབྱུང་ལ། སྣང་བ་ངེས་
མེད་སྣ་ཚོགས་སུ་ཤར་བའི་དུས་འདིར་འདུན་པ་ཁོ་ན་གལ་ཆེ་བས། རྩེ་གཅིག་ཏུ་ཟུངས་ལ་མི་དགེ་བའི་བསམ་པ་ཡིད་ལ་མ་བྱེད་པར་ཡིད་ལ་མི་ཡུལ་དུ་
དབང་ཆོས་གདམས་ངག་དགེ་བའི་ལས་གང་ལ་འབྲེལ་ཆེ་བ་དེ་དྲན་པར་གྱིས་ལ་བཟང་པོའི་ལས་ཀྱི་འཕྲོ་དེ་ལ་དག་སྣང་དང་མོས་གུས་མཐུད་པ་གལ་ཆེའོ། །
ཡར་འགྲོ་མར་འགྲོའི་ས་མཚམས་འདིར། ལེ་ལོ་དར་གཅིག་ཤོར་ན་གཏན་དུ་སྡུག་བསྔལ་ཞིང་། འདུན་པ་སྐད་ཅིག་བཟུང་བས་གཏན་གྱི་བདེ་བ་རྙེད་པ་
དུས་ད་རེས་ཡིན་པས་ཡིད་ལ་ཟུངས་ཤིག །མངལ་སྒོ་དགགས་ནས་རུ་ལོག་དྲན་པར་བྱ༔ ཞེས་པ་དེའི་དུས་ལ་བབ་པས་མངལ་སྒོ་དགགས་པའི་

༄༅། །གདམས་ངག་འདི་རྣམས་ལེགས་པར་ཉོན་ལ་ཡིད་ལ་ཟུངས་ཤིག །དེ་ཡང་སྐྱེ་གནས་བཞི་ལ་སྒོང་སྐྱེས་དང་མངལ་སྐྱེས་མཐུན་
ཏེ༑ འདི་དུས་ཕོ་མོ་ཆགས་པ་སྤྱོད་པ་མཐོང་བས། རང་ཉིད་ཕོར་སྐྱེས་ན་ཕ་ལ་སྡང་ཞིང་མ་ལ་ཆགས། མོར་སྐྱེས་ན་མ་ལ་སྡང་ཞིང་ཕ་ལ་ཆགས་ཏེ་
མངལ་དུ་ཞུགས་པས་ལུས་སྨིན་ནས་ཕྱིར་ཐོན་པའི་ཚེ། དུད་འགྲོ་ཁྱི་ཕག་སྦལ་སྦྲུལ་བྱ་སོགས་ཀྱི་ལུས་བླངས་པས། སྡུག་བསྔལ་ཞིང་བརྫུས་སྐྱེས་དང་
དྲོད་གཤེར་གཉིས་ཆ་མཐུན་ཏེ། མི་གཙང་བའི་རྫས་ཞིག་ལ་བརྟེན་ཏེ་སྐྱེ་བ་ཡིན་ནོ། །དེ་ལ་དྲི་ཞིམ་པོའི་འདུ་ཤེས་སྐྱེས་ཏེ་ཆགས་པས་འབུ་སྲིན་སོགས་གང་
མིན་པའི་ལུས་སུ་གྱུར་ནས། སྡུག་བསྔལ་ཞིང་འཁོར་བ་མཐའ་མེད་དུ་འགྲོ་བ་འདི་འདྲའི་ལས་ལ་རེ་འཇིགས་ཨ་ཙ་མ། དེ་བས་ངའི་ཁ་ལ་ཉན་ནས་
གདམས་ངག་འདི་ཡིད་ལ་ཟུངས་ཤིག །སྙིང་རུས་དག་སྣང་དགོས་པའི་དུས་ཤིག་ཡིན། །མིག་སེར་སྤངས་ལ་བླ་མ་ཡབ་ཡུམ་བསྒོམ། །ཞེས་གསུངས་

པས༑ དེ་ལྟར་ཕ་མ་ཆགས་སྡང་སྐྱེ་དུས། ཀྱེ་མ་ བདག་ལྟ་བུའི་ལས་ངན་པ་དེ་སྔ་ཡང་ཆགས་སྡང་གཉིས་ཀྱི་འཁོར་བར་འཁྱམས་ནས་སྡུག་
བསྔལ་མྱོང་། ད་ནི་ཆགས་སྡང་བྱེད་རེ་ཀན་སྙོམས་པར་གྱིས་ལ་སྙིང་རུས་སྐྱེད་ཅིག་དཔེ་ཁོག་པར་འགྱུར་རོ། །དེས་མ་ཁོག་ན། ཕོ་མོ་གཉིས་བླ་
མ་ཡབ་ཡུམ་དུ་བསྒོམ་ལ་ཕྱག་འཚོལ་ལ་ཆོས་ཞུས་པའི་འདུན་པ་གྱིས་དང་ཁོག་པར་འགྱུར་རོ། །དེས་མ་ཁོག་ན། བླ་མ་ཡབ་ཡུམ་ཡི་དམ་ཐུགས་རྗེ་
ཆེན་པོ་ཡབ་ཡུམ་དུ་བསྒོམ་ལ་ཡིད་སྤྲུལ་གྱི་མཆོད་ལ་དངོས་གྲུབ་ཞུ་བའི་མོས་པ་གྱིས་དང་ཁོག་པར་འགྱུར་རོ། །དེས་ཀྱང་མ་ཁོག་ན། བདེན་མེད་སྒྱུ་མ་
ལྟ་བུར་བསྒོམ་སྟེ། ཀྱེ་མ་ཕ་མ་སོགས་སྣང་སྲིད་ཀྱི་དངོས་པོ་འདི་རྣམས་ནི་མི་བདེན་སྒྲུ་མ་ཡིན་པ་ལ་བདེན་པར་བཟུང་ནས་འཁྲུལ་སྣང་བས། ད་ནི་
བཅོམ་ལྡན་འདས་ཀྱི་ཆོས་ཐམས་ཅད་སྒྱུ་མའི་དཔེ་བརྒྱད་དུ་གསུངས་པས་དེ་ངེས་པར་བྱའོ་སྙམས་ནས་ཡིད་ལ་བཟུང་ན་མངལ་སྒོ་ཁོག་པར་འགྱུར་རོ། །

༄༅། །དེས་ཀྱང་མ་ཁོག་ན། ཀྱཻ་མ་སྣང་སྲིད་འཁོར་འདས་ཀྱི་བསྡུས་པའི་ཆོས་ཐམས་ཅད་ནི་རང་གི་སེམས་ལ་སྣང་བ་ཡིན་སེམས་འདི་ནི་སྐྱེ་
འགགས་གནས་གསུམ་དང་བྲལ་བས། རང་བཞིན་སྟོང་པ་ཉིད་ཡིན་སྙོམས་པའི་ངང་དུ་མ་བཅོས་པར་ཞོག་དང་སྐྱོ་བ་རྣམ་བཞིའི་སྒོ་ཁོག་པར་འགྱུར་རོ། །
དེས་ཀྱང་མ་ཁོག་ན། ད་ནི་ལུས་བླངས་རན་པའི་དུས་ཡིན་པས་མངལ་སྒོ་བདམས་པའི་གདམས་ངག་ཟབ་མོ་འགའ་ཡོད་པས་ཡིད་ལ་ཟུངས་ཤིག །ད་
ནི་གླིང་གང་དུ་སྐྱེ་བ་དང་རིགས་དྲུག་ཏུ་སྐྱེ་བའི་རྟགས་རྣམས་མཐོང་ནས་འོང་བས་གང་ཡིན་དུ་མ་འཇུག་པར་བདམས་པར་བྱའོ། །ཤར་ལུས་འཕགས་པོར་
སྐྱེ་ན་ངང་པས་བརྒྱན་པའི་མཚོ་དང་། ནུབ་བ་ལང་སྤྱོད་དུ་སྐྱེ་ན་རྟ་ཕོ་མོས་བརྒྱན་པའི་མཚོ་དང་། བྱང་སྒྲ་མི་སྙན་དུ་སྐྱེ་ན་བ་གླང་དང་ལྗོན་ཤིང་གི་
བརྒྱན་པའི་མཚོ་འདུག་པ་མཐོང་ངོ་། །གླིང་དེ་དག་ཏུ་བདེ་སྐྱིད་ལོངས་སྤྱོད་ཚེ་ཚད་བསོད་ནམས་ཡོད་ཀྱང་། ཆོས་མི་དར་བས་མ་འཇུག་ཅིག །ལྷོ་

འཛམ་བུ་གླིང་དུ་སྐྱེས་ན་ཁང་བཟང་ཉམས་དགའ་བ་མཐོང་ངོ་། །ལྷར་སྐྱེས་ན་རིན་པོ་ཆེ་སྣ་ཚོགས་ལས་གྲུབ་པའི་ལྷ་ཁང་བརྩེགས་པ་ཉམས་དགའ་བ་
མཐོང་ངོ་། །དེ་གཉིས་ལ་འཇུག་ཀྱང་རུང་བས་འཇུག་པར་གྱིས་ཤིག །ལྷ་མ་ཡིན་དུ་སྐྱེ་ན་འགལ་མེའི་འཁོར་ལོ་དང་། དུད་འགྲོར་སྐྱེས་ན་བྲག་ཕུག་
དང་གྲོགས་ཕུག་སྐྱིལ་པོ་ན་བུན་གྱིས་ཚུལ་དང་། ཡི་དྭགས་སུ་སྐྱེ་ན་སྡོང་དུམ་དང་གྲོགས་པོ་ཕུག་རྡུག་ནག་ལིང་ངེ་བ་དང་། དམྱལ་བར་སྐྱེ་ན་མུན་ནག་
གི་གླིང་དང་། ཁང་པ་ནག་པོ། དམར་པོ། ས་དོང་ནག་པོ་ལ་སོགས་ལ་ཕྱིན་པའི་སྣང་བ་འབྱུང་བས་དེ་དག་ཏུ་ཅི་ནས་ཀྱང་མི་འཇུག་པར་གཟབ་
པར་བྱའོ། །ཁྱོད་མི་འགྲོ་བའི་དབང་མེད་པར་གཤེད་མས་དེད་ཅིང་ཁྲིད་པའམ། ཁ་ཆར་བུ་ཡུག་ཐོག་སེར་ཀུ་སྒྲ་ལ་སོགས་པས་སྐྲག་ནས་བྲོས་དགོས་པ་
བྱུང་ན་འདྲེ་སྲིན་གྱི་བར་ཆད་ཡིན་པས་སྐད་ཅིག་གི་ཆེ་མཆོག་ཧེ་རུ་ཀ །མགྲིན་འམ། ཕྱག་རྡོར་གང་རུང་སྐུ་ཆེ་ལ་ཡན་ལག་རག་པ་འཇིགས་སུ་རུང་བ་

༄༅། །བགེགས་རིགས་ཐམས་ཅད་ཐལ་བར་བརླག་པར་བྱེད་པ་ཞིག་ཏུ་བསྒོམ་དང་། དེའི་བྱིན་རླབས་ཀྱིས་གཤེད་མ་དང་བྲལ་ཏེ་རང་དབང་
ཐོབ་པ་ཡིན་ནོ། །ད་ནི་མངལ་སྒོ་བདམས་པར་བྱ་སྟེ། རབ་དག་པ་མཁའ་སྤྱོད་དུ་འཕོ་བར་བྱ་བ་ནི། ཀྱེ་མ་བདག་བསྐལ་པ་གྲངས་མེད་པ་ནས་ད་དུང་
འཁོར་བར་འཁྱམས་ནས་སྡུག་བསྔལ་བ་ལ་རེ་སྐྱོ། སྐྱུགས་རེ་ལོག །ཞེ་རེ་ལོག །གཉུག་རེ་བུད། ད་ནི་བདེ་བ་ཅན་དུ་འོད་དཔག་མེད་ཀྱི་དྲུང་དུ་
འགྲོ་བར་བྱའོ། །སྙམས་པའི་འདུན་པ་དྲག་པོ་གཏད་དང་ངེས་པར་དེར་སྐྱེ་བར་འགྱུར་རོ། །གཞན་ཡང་རང་གང་མོས་པའི་ཞིང་ཁམས་མངོན་པར་དགའ་བ་
འམ༑ དཔལ་ལྡན་ནམ། སྟུག་པོ་བཀོད་པའམ། རི་པོ་ཏ་ལའམ། ལྕང་ལོ་ཅན་ནམ། པདྨ་འོད་དགའ་ལྡན་ལ་སོགས་པ་གང་མོས་སུ་འདུན་
པ་རྩེ་གཅིག་ཏུ་གཏད་པས་ཞིང་ཁམས་དེ་དག་ཏུ་སྐྱེ་བར་འགྱུར་རོ། །གལ་ཏེ་དེ་ལྟར་མ་ཐུབ་པར་མངལ་དུ་འཇུག་པར་སྤྲོ་བའམ། གླིང་ཡང་བདམས་ཏེ་

ཆོས་དར་བའི་སར་འཇུག་གོ། །ཀྱེ་མ་བདག་ནི་སེམས་ཅན་ཐམས་ཅད་ཀྱིས་དོན་དུ་འཁོར་ལོས་བསྒྱུར་བའི་རྒྱལ་པོའམ། བྲམ་ཟེའི་རིགས་ཤིང་སཱ་ལ་
ཆེན་པོའམ། གྲུབ་པ་ཐོབ་པའི་སྲས་སམ། ཆོས་རྒྱུད་དྲི་མ་མེད་པའི་རིགས་སམ། ཕ་མ་འབྱོར་ལྡན་དད་པ་ཅན་གྱིས་རིགས་སུ་བསོད་ནམས་
ཅན་གྱི་ལུས་བླངས་ནས་སེམས་ཅན་གྱི་དོན་བྱའོ་སྙམས་པའི་འདུན་པ་གཏད་དེ་མངལ་དེ་ཡང་གཞལ་ཡས་ཁང་དུ་བསམ་ལ། བླ་མ་དཀོན་མཆོག་
རྒྱལ་བ་སྲས་བཅས་ཡི་དམ་ཐུགས་རྗེ་ཆེན་པོ་ལ་གསོལ་བ་བཏབ་ཅིང་དབང་ཞུ་བའི་འདུན་པས་འཇུག་པར་བྱའོ། །དེ་ཡང་ལས་ངན་གྱི་དབང་གི་མངལ་
སྒོ་བཟང་པོ་ལ་ངན་པ་མཐོང་བ་དང་། ངན་པ་ལ་བཟང་པོར་མཐོང་ནས་ནོར་ཉན་ཡོད་པས། བཟང་ངན་གང་མཐོང་ཡང་ཆགས་སྡང་གང་ཡང་མ་བྱེད་
བཟང་ངན་བླངས་དོར་མེད་པར་བཏང་སྙོམས་ངང་ལ་འཇུག་པར་གལ་ཆེའོ། །དེ་ལྟར་ཆགས་སྡང་གཉིས་དང་བྲལ་མ་ཐུབ་ན། གང་གི་སྣང་བ་དེ་

༄༅། །རྣམས་གང་ཤར་ཡང་དཀོན་མཆོག་གསུམ་གྱི་མཚན་ནས་བརྗོད་ཅིང་སྐྱབས་སུ་འགྲོ་བར་གྱིས་ཤིག །ཐུགས་རྗེ་ཆེན་པོ་ལ་གསོལ་བ་ཐོབ་ཅིག །
མགོ་གྱེན་དུ་བསྟེན་ནས་འགྲོ་བར་གྱིས་ཤིག །བར་དོ་ངོ་ཤེས་པར་གྱིས་ལ་ཤུལ་གྱིས་ཉེ་འབྲེལ་ལ་ཆགས་ཞེན་སྤོངས་ཤིག །འདི་རྣམས་ཀྱི་ཐར་པི་གེགས་
བྱེད་དོ། །མིའི་འོད་སྔོན་པོ་དང་ལྷའི་འོད་དཀར་པོ་ལ་ཞུགས་ཤིག །རིན་པོ་ཆེའི་ཁང་བཟང་སྐྱེད་མོའི་ཚལ་དུ་ཞུགས་པར་གྱིས་ཤིག །དེ་ལྟར་ལན་བདུན་ལ་སོགས་
ཡང་ཡང་བཤད། །ར་མདའ་སྦྲན་དང་འཇིགས་སྐྱོབས་འཕྲང་སྒྲོལ་དང་། །བར་དོ་རྩ་ཚིག་བག་ཆགས་རང་གྲོལ་སོགས། །ལྷག་བསམ་དག་པས་སྒྲ་དག་གསལ་བར་བཀླག །དེ་ཡི་ཕན་ཡོན་རབ་རྣམས་
འཆི་ཁར་གྲོལ། །འབྲིང་རྣམས་ཆོས་ཉིད་བར་དོར་གྲོལ་གྱུར་ཞིང་། །ཐ་མ་སྲིད་པ་བར་དོར་དབུགས་དབྱུང་ལ། །ཡང་མཐའ་མངལ་སྒོ་བདམས་ཤེས་མི་ལུས་ཐོབ། །ཆོས་དང་འཕྲད་ནས་ཐར་
པའི་ལམ་སྣ་ཟིན། །སྡིག་ཆེན་རྣམས་ཀྱང་སྐྱབས་འགྲོའི་ཕན་ཡོན་གྱིས། །ངན་སོང་མི་ལྟུང་མཐོ་རིས་ཐོབ་འགྱུར་ཞིང་། །ཐར་པའི་ས་བོན་འཁོར་བ་མཐའ་ཅན་འགྱུར། །དེ་ཕྱིར་འདི་

ལ་འབད་པས་བརྩོན་པར་གཅེས། །འདི་ཡི་དམ་ཚིག་སྲོག་གཅོད་མཆོད་སྦྱིན་དང་། །རོ་རྩར་ངུ་འབོད་མྱ་ངན་སྨྲེ་སྔགས་སྤངས། །དགེ་བ་གང་འགྲུབ་སྡིག་དང་མ་འདྲེས་གཅེས། །
ད་ལྟའི་ཚེ་ནའང་འདི་ཡི་ཚིགས་དོན་རྣམས། །ཡིད་ལ་གོམ་ཞིང་བློ་ལ་བྱང་བ་གཅེས། །འདི་ནི་སློབ་དཔོན་པདྨ་འབྱུང་གནས་ཀྱིས། །ཆོས་རྣམས་ཀུན་གྱིས་སྙིང་པོའི་བཅུད་ཕྱུངས་
བ༑ །འགྲོ་བའི་དོན་དུ་བསྟན་པའི་ཟབ་ཆོས་ལས། །ཉེ་བར་བསྡུས་པ་འདི་ནི་ཚིགས་ཉུང་བས། །དེང་སོང་དུས་ན་བྲེལ་ཕོངས་ཐོས་པ་དབེན། །མང་པོ་བློ་ལ་མ་ཚུད་དཔེ་
ཀླག་ཀྱང་། །བློ་ལ་མ་བྱང་དོན་ལ་མ་འདྲིས་པས། །བརྗོད་པ་མ་དག་ཚིགས་དོན་བརྡ་མ་འཕྲོད། །ནོར་འཁྲུལ་སྐྱོན་གྱིས་ཕན་མེད་གནོད་རྒྱུར་སོང་། །དེ་བས་ཚིགས་འདི་བློ་ལ་ 
ཆུད་གྱིས་ལ། །དོན་མ་རྟོགས་ཤིང་འདྲེན་ཆོག་མཁན་རྣམས་ཀྱང་། །ཟ་འདོད་འགུལ་འཚེར་ང་འདྲ་མ་བྱེད་པར། །རོ་ཟས་གསོལ་འདོད་རོ་ཆོག་བྱང་བར་སློབ། །གཞན་དོན་
བྱེད་ལ་རང་དོན་ཁྲལ་མ་ཞུགས། །ལྷག་བསམ་བཟང་པོས་འགྲོ་དོན་ཡིན་ན་ཡང་། །འོན་ཀྱང་དེང་སོང་དུས་ཀྱིས་མ་ཐེག་པས། །སྦྱིན་བདག་རྣམས་ཀྱང་འདིར་སྣང་ཁས་ལེན་

༄༅། །རེ༑ །འདྲེན་སྟོན་མཁན་ཀྱང་ནང་རྟགས་ཕྱི་ལ་སྟོན། །གཞན་དོན་སེམས་བསྐྱེད་འདོད་པ་ཁོ་བོས་བསླུས། །ཟས་ལ་མཁུ་ཞིང་ཡོན་ལ་མཁོང་བསྐྱེད་
འདོན༑ །ཚེ་འདས་མི་འདྲེན་ཟ་ཡོན་བཟང་ངན་འདྲེན། །བསྐྱེད་རིམ་མི་བསྒོམ་ཟ་འབུལ་ཅི་འོང་བསྒོམ། །རྫོགས་རིམ་མི་བསྒོམ་རྟ་ནོར་གང་བཟང་བསྒོམ། །ཆོ་ག་མི་བརྗོད་ཡོན་
འབུལ་གླིང་མོ་བརྗོད། །རང་དཔེ་མི་ལེན་གཞན་ལ་ཕོད་ཁམ་ཆེ། །ཚེ་འདས་བརྗེད་ཀྱང་ཅི་བྱུང་རྒྱུན་དུ་བྲན། །བསྐྱེད་རིམ་བརྗེད་ཀྱང་ཟ་ཡོན་སེམས་ལ་གསལ། །རྫོགས་
རིམ་བརྗེད་ཀྱང་རྟ་ནོར་སེམས་ལ་གནས། །ཚེ་འདས་ལུས་ཀྱང་གཞི་ནས་ལུས་མ་ཤོར། །ཕྱི་མ་བརྗེད་ཀྱང་ཤ་མཐུད་མ་བརྗེད་ཁྱེར། །རོ་མ་ཁྱག་ཀྱང་རོ་དོམ་ཁུར་གྱིས་ཐེག །
རོ་ལ་རྩོག་ལྟ་རོ་ཟས་སྐན་སྒྲ་རྡེབས། །རོ་སྔས་འཇབ་འགྲོས་རོ་ནོར་ཧབ་ཤ་བྱེད། །རོ་ཐོས་དགའ་ཚོར་རོ་མཐོང་བཟུར་འགྲོས་བྱེད། །རོ་ལ་སྣ་བསུམ་རོ་གོས་འཕྲག་ལ་བཟར། །
བྱིས་པ་མེ་འདག་འགྲམ་དུ་བཞག་པ་ལྟར། །ཐར་པའི་ས་བོན་ཚིག་པར་འཇིགས་པར་བྱེད། །རོ་ཟས་ཆོ་གས་མི་སྦྱངས་ཆོ་ངེས་སྦྱངས། །གཤིན་ནོར་ཆོས་ཕྱོགས་མི་བཏང་ཆང་

ཕྱོགས་བཏང་། །ཧེ་ཧེ་དེ་འདྲའི་སྤྱོད་ཚུལ་མཐོང་བ་ན། །ཤིན་ཏུ་སྐྱོ་བས་འདི་སྐད་ཚིགས་ཏུ་ཤོར། །འོན་ཀྱང་བདག་རང་སྣང་བ་མ་དག་གམ། །གཞན་རྒྱུད་མི་ཤེས་མངོན་
ཤེས་མི་ལྡན་པས། །ཉེས་སྐྱོན་གྱུར་ན་བཟོད་བཞེས་ཕན་སེམས་ཀྱིས། །སྨྲས་པས་རང་འདོད་ཞན་པ་དང་བྲལ་ནས། །བདེན་འཛིན་ཞིག་ནས་སྒྱུ་མའི་རང་བཞིན་དུ། །རྟོགས་
ནས་འགྲོ་དོན་འབད་མེད་འགྲུབ་གྱུར་ཅིག །ཞེས་པ་འདི་ནི་བར་དོའི་ངོ་སྤྲོད་ཐོས་གྲོལ་ཆེན་མོའི་ཚིགས་རྣམས་རྒྱས་པས་བློར་ཆུད་དཀའ་ཞིང་ཕལ་ཆེར་ཡི་གེ་འཇིགས་པས། བལྷ་བ་
ཡང་དཀོན་པར་མཐོང་བས། དེ་ལས་བསྡུས་ཏེ་དོན་མི་འཆུག་པར་གསལ་བར་བཀོད་པ་འདི་ནི་མཐའ་འཁོབ་ཀྱིས་བཙུན་པ་ཀ་མ་ལ་མ་ཏིའི་དབེན་གནས་སྐུ་ལྷ་དཀར་པོའི་མགུལ་དུ་
སྦྱར་བ་དགེའོ།། །།དགེའོ།། །།

