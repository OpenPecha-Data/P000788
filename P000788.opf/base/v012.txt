༄༅། །ཨཱ གྲཱ བྷཱ ནུ བ ཛྲ ག རྦྷཱ བཱ ད ཀརྨྨ བྱ ཉྫ ན ཊི སྶ ར ག མྦྷཱི ར མཱ རྒ ཎཱི ཀ རྐ ནཱ མ བི ཛ ཧ ར ཏི སྨ། །

༄༅། །ཀློང་གསལ་རྡོ་རྗེ་སྙིང་པོའི་ཁྲིད་ཀྱི་རིམ་པ་གསལ་བར་བྱེད་པའི་ཟིན་ཐོ་ཟབ་ལམ་ནོར་བུའི་མེ་ལོང་ཞེས་བྱ་བ་བཞུགས་སོ།། །།

 ༄། །སྡེབ་སྦྱོར་ངོ་མཚར་རྟོགས་བྱེད་ལས། ཡི་གེ་ཉེར་གསུམ་པ་རྣམ་བྱེད་ལྡན་པའི་ལྕི་ཡང་གི་རྣམ་འགྱུར་མི་འདྲ་བའི་བྱེ་བྲག་༣༠༡༢༦༠༣ གྱི་མཚམས་ནས་ཟིན་པའི་པྲསྟ་རས་ཚར་དུ་དངར་བའོ།། །།  
ར ས བྷ ཡ ཝ བྷ བྷ ཛ སུ ར ས བྷ ཡ ཝ བྷ བྷ ཛ སུ 
༄། །བྷཱ བ ཏིསྠ ལནེ ཎེ ཎཱ ནུ པ མབྷཻབི བྱ བ སཱ ཡ མ ཡ གུཙྪ ས མཏཱ། ཛྙཱ ན པཉྩ ཛ བྷོ བྷཱ བ ཏི བྷ བཱ ཙ སྠ ལ བྷཱི ཥུ ས ཀ ལཾ ཀི ར ཎ བཻ། །
༄། །ངོ་བོ་མ་བཅོས་མཚོན་པའི་དཔེ་མེད་རྩོལ་བྲལ་གཞི་རྫོགས་མཉམ་པ་ཉིད། །རང་བཞིན་མ་བཅོས་རིག་པ་རང་སྣང་ཡེ་ཤེས་མངོན་རྫོགས་འོད་ལྔའི་གདངས། །

ར ས ལྷ ཡ ཝ བྷ བྷ ཛ སུ ར ས བྷ ཝ ཝ བྷ བྷ ཛ སུ།
༄། །ཀཱ རུ་ ཎཱ སྠ ལ སིདྡྷཱི བི ཥཡུ རུཿ ཤཱུ ནྱ ཏ བྷཱ ནུ ན ནི ཏུ རྡྷ ས ར ཏི། །ཀཱ ཡ པཉྩ སམུནྟཱ ཕ ལ པ ཏཱི པྲ སྥ ར ཎ སྠ ལ མཏ པྲ ས ཏ ཏཾ། ། 
༄། །ཐུགས་རྗེ་མ་བཅོས་སྟོང་གསལ་འགགས་མེད་ཁྱབ་གདལ་ལྷུན་རྫོགས་འབྱམས་ཀླས་པ། །སྤྲོས་པས་མ་བཅོས་ཀུན་ཏུ་བཟང་པོ་སྐུ་ལྔ་ཡོངས་རྫོགས་དེ་ལ་འདུད། །

༄༅། །ཆོས་སྐུའི་མཁའ་དབྱིངས་རྟོགས་པས་རབ་དབེན་སྐྱོན་བྲལ་ཞི་བའི་ངོས་ཡངས་ལ། །
ལོངས་སྤྱོད་རྫོགས་པ་བདེ་ཆེན་དག་པའི་ནམ་མཁའི་གླང་པོ་རྣམ་བཀོད་དེ། །སྤྲུལ་པ་འགགས་
མེད་ཐབས་མཁས་ཆར་འབེབས་གདུལ་བྱའི་ལོ་ཏོག་སྨིན་མཛད་པ། །རིགས་བརྒྱའི་ཁྱབ་
བདག་རྡོ་རྗེ་སེམས་དཔའ་མི་འབྲལ་དོན་གྱི་དྷཱུ་ཏིར་བསྟེན༑ །ཆོས་ཚུལ་དྲི་མེད་ཟབ་དང་རྒྱ་ཆེ་དཔག་
༄། །ཆོས་དབྱིངས་རང་བྱུང་སྤྲུལ་པའི་སྐུ། །ཀུན་བཟང་སྟོན་པ་རྡོ་རྗེ་འཆང་། །

༄༅། །ཡས་ནམ་མཁའ་དྭངས་བའི་རྒྱན། །ཐེག་པའི་སྒོ་འཕར་གཟའ་སྐར་བྱེ་བས་གཏམས་
པའི་ངོ་མཚར་འབུམ་བརྡལ་ཡང་། །ཀུན་གྱི་མཆོག་གྱུར་རྫོགས་པ་ཆེན་པོའི་ཆོས་མཛོད་ཉི་ཟླའི་སྣང་བ་
ལས༑ །བྱུང་བའི་མངོན་སུམ་སྙིང་པོའི་འོད་ཟེར་བདག་བློའི་པད་མཚོར་ཞུགས་གྱུར་ཅིག །རྒྱལ་བ་
རིགས་ལྔའི་དགོངས་པ་རིག་འཛིན་བརྡས། །ཛམ་གླིང་དབུས་སུ་རྩོལ་བྲལ་དོན་སྟོན་པ། དགའ་རབ་

འཇམ་དཔལ་ཤྲཱི་སེང་ཡེ་ཤེས་མདོ། །ཟག་བྲལ་འོད་སྐུ་བརྙེས་ལ་ཕྱག་འཚལ་ལོ། །དྲི་མེད་ཨུ་རྒྱན་པདྨའི་མཚོ་གླིང་དུ། །ཐུགས་རྗེའི་ཞལ་བཟང་བལྟ་
བས་མི་ངོམས་ཤིང་། །དངོས་གྲུབ་རིན་ཆེན་དགའ་སྟོན་དཔག་ཡས་པ། །མཚོ་སྐྱེས་མཁའ་འགྲོའི་དབང་ཕྱུག་གཙུག་ཏུ་མཆོད། །རྡོ་རྗེའི་སྐུ་བརྙེས་དྲི་
མེད་བཤེས་གཉེན་ཞབས། །སྐལ་བཟང་གྲུབ་པ་སྙན་ཁུང་ལེགས་བརྒྱུད་པ། །ཐུགས་རྗེའི་བྱིན་རླབས་ཤོག་སེར་ཚིག་བརྒྱུད་དང་། མཁའ་འགྲོ་གཏད་
རྒྱའི་བརྒྱུད་པ་ལ་ཕྱག་འཚལ། །རྣམ་ཀུན་མཁྱེན་པའི་ཡེ་ཤེས་རབ་དག་མཁར། །ལུང་རིགས་རྫོགས་ལྡན་སྤྲིན་གྱི་རོལ་མོས་རྒྱན། །ལེགས་བཤད་
གློག་གི་མཛེས་པའི་གྲུ་ཆར་རྒྱུན། །སྩོལ་མཛད་རྒྱལ་བའི་དབང་པོས་བདག་བྱིན་རློབས། །ཇི་སྙེད་ཤེས་བྱའི་ཆོས་ཚུལ་གཟིགས་པའི་སྤྱན། །སྒྲིབ་
བྲལ་དག་པའི་ཡེ་ཤེས་སྟོང་འབར་བའི། །ངེས་གསང་བསྟན་པའི་རྒྱན་གཅིག་ཀཿཐོག་པ། །ཡབ་སྲས་རིམ་པར་བྱོན་ལ་སྙིང་ནས་དད། །མཁྱེན་པའི་

༄༅། །བློ་གྲོས་རྒྱལ་མཚན་མཐོན་པོའི་རྩེར། །རྨད་བྱུང་བརྩེ་བའི་རིན་ཆེན་ཏོག་གིས་མཛེས། །བྱིན་རླབས་ནུས་པས་དགོས་འདོད་ཆར་
འབེབས་པ། །ཀློང་གསལ་སྙིང་པོས་ཐུགས་རྗེ་བདག་ལ་སྩོལ། །དཔག་ཡས་དངོས་གྲུབ་ཀུན་གྱི་གཏེར་གྱུར་ཅིང་། །ཕུལ་བྱུང་མཛད་པས་རིང་
ནས་ལེགས་བསྐྱངས་པ། །མཉམ་མེད་བླ་མ་ཆོས་ཀྱི་རྒྱ་མཚོའི་ཞབས། །བཟོད་མེད་གདུང་བས་ཕྱག་འཚལ་གསོལ་བ་འདེབས། །འགྱུར་མེད་
མཆོག་ལྡན་ནང་དབྱིངས་ཆོས་སྐུའི་གདངས། །མངོན་གྱུར་གཞི་སྣང་ལྷུན་གྲུབ་རྡོ་རྗེ་འཆང་། །མཐའ་བྲལ་སྐུ་དང་ཡེ་ཤེས་འབྱམས་ཀླས་པ། །རིགས་
འདུས་དོན་གྱི་བླ་མས་བདག་བྱིན་རློབས། །ངེས་གསང་རྒྱུད་འགྲེལ་གོང་མའི་གསུང་སྒྲོས་དང་། །ཀུན་མཁྱེན་ཆོས་ཀྱི་རྒྱལ་པོ་ཀཿཐོག་པ། །ཡབ་
སྲས་རིམ་པར་བྱོན་པའི་སྙན་བརྒྱུད་རྣམས། །དོན་བསྡུས་མན་ངག་སྙིང་པོ་གསལ་བར་བྱ། །མངོན་སུམ་སྙིང་ཐིག་བཀའ་གསང་རྒྱ་ཆེ་ཞིང་། །འོད་

གསལ་སྙིང་པོའི་དོན་ན་གཏིང་ཟབ་པ། །མན་ངག་བཀའ་ལུང་ཡིག་ཚོགས་གྲངས་མང་བས། །གནད་འདུས་ཟབ་ལམ་ནོར་བུའི་མེ་ལོང་སྤེལ། །མཁའ་
འགྲོ་དམ་ཅན་རྒྱ་མཚོས་སྲུངས་བ་དང་། །དཔལ་མགོན་རིག་འཛིན་བླ་མས་བྱིན་རློབས་ལ། །དཀྱིལ་འཁོར་ལྷ་ཡིས་བདག་རྒྱུད་སྨིན་པ་དང་། །གཞན་
རྒྱུད་གྲོལ་བའི་གནང་བ་སྩལ་དུ་གསོལ། །དེ་ལ་འདིར་གསང་སྔགས་རྡོ་རྗེ་ཐེག་པའི་ལམ་གྱི་རྩ་བ་ཚེ་གཅིག་གིས་རྣམ་གྲོལ་བྱང་ཆུབ་མཆོག་གི་ས་ལ་
གཞོལ་བའི་ལམ་ཚང་ལ་མ་ནོར་བ་ཀློང་གསལ་རྡོ་རྗེ་སྙིང་པོའི་ཁྲིད་ཀྱི་རིམ་པ་གསལ་བར་བྱེད་པའི་ཟབ་ལམ་ནོར་བུའི་མེ་ལོང་འཆད་པའི་སྐབས་སུ་
བབས་པ་ལ། ཀཿཐོག་སྔ་རབས་པའི་ཁྲིད་གཞུང་ཞལ་རྒྱུན་རྣམས་ཀྱིས་མཛེས་པར་བྱེད་པ། ཆོས་རྗེ་དམ་པ་རིན་པོ་ཆེ་ནས་བཟུང་བླ་རབས་རིམ་བྱོན་གྱི་
ཉམས་བཞེས་སྙིང་པོ། རྒྱུད་ལུང་མན་ངག་གི་ཡང་སྙིང་དགོངས་པའི་བཅུད་དྲིལ། ཟབ་ལ་མྱུར་བ་འཇའ་ལུས་གྲུབ་པའི་རིག་འཛིན་ཟམ་མ་ཆད་པར་

༄༅། །བྱོན་པའི་གདམས་ངག་སྙན་ནས་སྙན་དུ་བརྒྱུད་པ། ཙ་སྡེ་བ་ནམ་མཁའ་རྡོ་རྗེ། ཐང་སྒང་དྲུང་པ་ཡེ་ཤེས་རྒྱལ་མཚན། ཧོར་པོ་
ཤཱཀྱ་རྡོ་རྗེ། མཁས་གྲུབ་བསོད་ནམས་དཔལ་འབྱོར། ཡང་ཁྲོད་པ་བཀྲ་ཤིས་རིན་ཆེན་སོགས་ཀྱིས་གསལ་བར་བྱེད་པའི་གདམས་ཟབ་འཇུག་ཁྲིད་ཀྱི་
རིམ་པ་མང་དུ་བཞུགས་པ་རྣམས་ཀྱི་བརྒྱུད་ཚུལ་གྱི་རིམ་པ། རྒྱས་སྡོང་སྟོན་པ་སེངྒེ་ནས། རྒྱ་བླ་བཀྲ་ཤིས་རིན་ཆེན། ཆོས་རྗེ་བླ་མ་མཚམས་པ། 
སྒ་རྗེ་ཆོས་སྐྱོང་རྒྱ་མཚོ་ལས། གཏེར་ཆེན་རིག་འཛིན་ཀློང་གསལ་སྙིང་པོར་གནང་བ། དེ་མན་ཆད་ཀློང་གསལ་རྡོ་རྗེ་སྙིང་པོའི་ཁྲིད་རྒྱུན་དང་གཅིག་ཏུ་
བབས་པ་ཡིན་པས། ཁྲིད་ཡིག་ཟབ་ལམ་གདམས་པའི་སྙིང་པོར་མདོར་བསྡུས་ཙམ་བསྟན་ཀྱང་། ཡང་གསང་བླ་མེད་ཀྱི་ཟབ་པའི་གནད་རྣམས་བླ་
མ་གོང་མ་རྣམས་ཀྱིས་སྙན་བརྒྱུད་ལྐོག་ཆོས་སུ་གཙོ་ཆེར་གནང་བ་དང་། གཏེར་གཞུང་གི་གབ་དཀྲུགས་རྡོ་རྗེའི་སྦས་བཤད་སོགས། རང་བློས་གང་

དཔོག་ལྷན་ཐབས་ཀྱི་ཚུལ་དུ་ཕྱོགས་གཅིག་ཏུ་བསྡུས་ཏེ་ཉུང་གསལ་སྙིང་པོར་དྲིལ་བར་ཟིན་བྲིས་སུ་འབྲི་བ་ལ། དོན་གསུམ་གྱིས་སྟོན་ཏེ། ཐོག་མར་
དགེ་བ་དོན་བཅུ་གཉིས་ཀྱི་མཚན་སྟོན་པ། བར་དུ་དགེ་བ་རྫོགས་ཆེན་གྱི་གདམས་པར་འཇུག་ཚུལ། ཐ་མར་དགེ་བ་གཞི་ལམ་འབྲས་གསུམ་གྱི་རྣམ་
བཞག་རྒྱ་ཆེར་གཏན་ལ་དབབ་པའོ། །དང་པོ་ནི། ཆོས་ཐམས་ཅད་ལ་མངའ་དབང་རྫོགས་པའི་སྟོན་པ་འཁོར་འདས་ཡོངས་ཀྱི་སྤྱི་མེས་དང་པོའི་
སངས་རྒྱས་ཀུན་ཏུ་བཟང་པོའི་བསྟན་པ། །བློ་བྲལ་རྫོགས་པ་ཆེན་པོའི་རྒྱུད་གཞུང་གི་དགོངས་པ། ༡ དུས་གསུམ་སངས་རྒྱས་ཐམས་ཅད་ཀྱི་
བགྲོད་པ་གཅིག་པའི་ལམ་མཐར་ཐུག་པ། ༢  རིམ་དགུའི་ཐེག་པ་ཐམས་ཅད་ཀྱི་རྩེ་མོ། ༣ རྒྱུད་ལུང་མན་ངག་ཐམས་ཅད་ཀྱི་སྙིང་པོ། ༤ མདོ་
སྔགས་དམ་ཆོས་ཐམས་ཅད་ཀྱི་རྒྱལ་པོ། ༥ འབུམ་ཕྲག་དྲུག་ཅུ་རྩ་བཞིའི་རྒྱུད་ཀྱི་དགོངས་དོན། ༦ ས་ལམ་འབྲས་བུ་ཐམས་ཅད་ཀྱི་སྐྱེལ་སོ། །༧

༄༅། །རྩོལ་བཅས་ལྟ་གྲུབ་ཐམས་ཅད་ཀྱི་འཇུག་པ་དབྱིངས་སུ་ཞི་བའི་མདོ།༨ རྩོལ་མེད་སེམས་ཉིད་སངས་རྒྱས་ཀྱི་དགོངས་པ་མཐར་
ཐུག་པ་མངོན་དུ་འབྱིན་པས་རྒྱལ་བ་རིག་འཛིན་རྒྱ་མཚོའི་སྙིང་ཐིག ༩།བཀའ་རྒྱ་ཆེ་ལུང་གྲངས་མང་བ་ཐམས་ཅད་ཀྱི་དགོངས་པའི་འབབ་སྟེགས།༡༠ ལེ་
ལོ་ཅན་འབད་མེད་དུ་གྲོལ་བར་བྱེད་པ་རིག་པ་རང་བབས་ཁྲེགས་ཆོད་ཀ་དག་རྒྱ་ཡན་ཅོག་བཞག་ཆེན་པོའི་གདམས་པ་དང་། ༡༡ བརྩོན་འགྲུས་ཅན་ལྷུན་
གྲུབ་ལུས་ཀྱི་གསང་མཛོད་རང་གནས་རྡོ་རྗེ་ཕུང་པོའི་གྲོང་ཁྱེར་སྒོ་ཕྱེས་ཏེ་སངས་རྒྱས་མངོན་སུམ་དུ་མཐོང་བས་ལྷུན་གྲུབ་ཐོད་རྒལ་གྱི་མན་ངག་ཟག་བཅས་
སྒྱུ་མ་ཟག་མེད་འཇའ་འོད་དུ་བསྒྱུར་བའི་རྡོ་རྗེ་ནང་གི་གསང་ལམ་ཆེན་མོ་སྟེ། ༡༢ དོན་བཅུ་གཉིས་ཀྱི་བདག་ཉིད་ཅན་གྱི་ཀློང་གསལ་རྡོ་རྗེ་སྙིང་པོ་འོད་གསལ་རྫོགས་
པ་ཆེན་པོའི་ཉམས་ཁྲིད་འཆད་པའི་སྐབས་སུ་བབས་པའོ། །གཉིས་པ་ནི། གསང་སྔགས་བླ་མེད་ཀྱི་ལམ་ལ་ཞུགས་པའི་སྐལ་ལྡན་བྱང་ཆུབ་

བསྒྲུབ་པ་ལ། དང་པོ་དབང་བཞིའི་རྒྱུད་སྨིན་དགོས། དབང་བཞི་ལ་ལམ་བཞི་ཚང་བར་ཡོད་དེ། ཚོགས་ལམ་དུ་མོས་སྤྱོད་ཀྱི་ལྷ་སྐུ། སྦྱོར་ལམ་
དུ་རླུང་སེམས་ཀྱི་ལྷ་སྐུ། མཐོང་ལམ་དུ་འོད་གསལ་གྱི་ལྷ་སྐུ། སྒོམ་ལམ་དུ་ཟུང་འཇུག་གི་ལྷ་སྐུར་སྨིན་ལ། ཡེ་ཤེས་ཀྱི་ནུས་པ་རྒྱུད་ལ་འཇོག་
ཚུལ་ནི། ཕན་དབང་གིས་ས་བོན་འཇོག །ནུས་དབང་གིས་ས་བོན་ནུས་ལྡན་དུ་སྨིན། གསང་དབང་གིས་དབང་དོན་ཡེ་ཤེས་རྒྱུད་ལ་མྱོང་། ཤེར་
དབང་གིས་དེ་ཁོ་ན་ཉིད་རྒྱུད་ལ་བརྟན་པར་བྱེད། བདེ་བ་ཆེན་པོའི་དབང་གིས་དངོས་གྲུབ་ཐོབ་པར་བྱེད་ཀྱང་། བསྐུར་ཐོབ་ཙམ་གྱི་ཡེ་ཤེས་ངོ་འཕྲོད་པ་
ལས་མངོན་དུ་བྱེད་མི་ནུས་པས་གྲོལ་ལམ་རིམ་གཉིས་ཉམས་སུ་ལེན་དགོས་ཕྱིར། ཐོག་མར་གནས་ གྲོགས་ ཡོ་བྱད་ དུས་རྣམས་ཀྱི་མཚན་
ཉིད་བསྟན་པ་དང་། བསྐྱེད་རྫོགས་སྒོམ་པ་ཉམས་སུ་ལེན་ཚུལ་ལོ། །དང་པོ་གནས་ཀྱི་མཚན་ཉིད་ནི། སྤྱི་དང་བྱེ་བྲག་གཉིས་ལས། དང་པོ་

༄༅། །སྤྱིའི་གནས་ལ་གཞི་དང་མཚན་ཉིད་གཉིས། དང་པོ་གཞི་ལ་བརྟག་པ་ནི། ཆོས་སྒྲུབ་པའི་གནས་དབེན་ཞིང་ཡིད་དང་མཐུན་པ། 
ཆོམ་རྐུན་ལ་སོགས་པའི་འཚེ་བ་མེད་པ། མཐུན་རྐྱེན་བསྒྲུབ་པར་སླ་ཞིང་རྣམ་གཡེངས་ཤས་ཆུང་བ། ཡུལ་ཕྱོགས་རང་བཞིན་དགེ་ཞིང་ས་དགྲ་དང་ལམ་
དགྲ་མེད་པར་གཅེས། དགྲ་ནི་གལ་པོ་ལས། ནམ་མཁའ་གསུམ་གཞུང་རལ་གྲིའི་རྒྱུད། །མཁས་པས་སྤང་བར་བྱ་བའོ། །ཞེས་སོ། །བཟང་
པོ་ནི། གྲུབ་ཐོབ་གོང་མ་རྣམས་ཀྱི་ཞབས་ཀྱིས་བཅགས་ཤིང་གྲུབ་པ་བརྙེས་པའི་བཞུགས་གནས། གངས་རིའམ། མཚོ་གླིང་དམ། རི་སུལ་ལམ། 
ནགས་ཁྲོད་དམ། ལུང་སྟོང་ངམ། བྲག་རྫོང་ལ་སོགས་པ་བཟང་། དེའང་ཞིབ་པར་སྟེང་བར་འོག་ལ་བརྟག་པ་ལས། དང་པོ་སྟེང་གི་ནམ་མཁར་
བརྟག་པ་ལ། ལམ་རིམ་ལས། ཟུར་བརྒྱད་ལ་སོགས་རྩེ་མང་དང་། །ཆུ་བོ་བཞིན་དུ་མ་བོ་ཞིང་། མཉམ་ཞིང་འོ་ཁའི་ཆུ་ལྟར་དྭངས། །ཉི་མ་ཤིན་

ཏུ་གནས་པ་ནི། །ནམ་མཁའི་མཚན་ཉིད་ཤེས་པར་བྱ། །ཞེས་སོ། །གཉིས་པ་བར་གྱི་སྒྲོས་ལ་བརྟག་པ་ལ། ཕྱོགས་ཀྱི་རི་དང་མཚམས་ཀྱི་དགྲ་
ལ་བརྟག་པའོ། །དང་པོ་ཕྱོགས་ཀྱི་རི་ལ་བརྟག་པ་ནི། ལམ་རིམ་ལས། ཤར་ལྷོ་གཞོལ་ཞིང་འཇམ་པ་དང་། །མཐོ་དང་འདུད་པ་ནུབ་བྱང་ཡིན། །
ཞེས་སོ། །གཉིས་པ་མཚམས་ཀྱི་དགྲ་ལ་བརྟག་པ་ནི། རྔམ་གློག་ལས། གཤིན་རྗེ་གདུག་པའི་མདུང་རྩེ་དང་། །སྲིན་པོ་དུས་པའི་མཆི་རྗེས་དང་། །
 གནོད་སྦྱིན་ཁྲོས་པའི་སྦར་རྗེས་དང་། །འབྱུང་པོ་རྐུན་མའི་འཇོལ་ས་དང་། །ཞེས་གསུངས་པ་ཤར་ལྷོ་ནས་གཡས་སྐོར་གྱི་མཚམས་བཞིར་མེད་པའོ། །
གསུམ་པ་འོག་གཞིར་བརྟག་པ་ནི། ལམ་རིམ་ལས། ལྷུན་སྟུག་རི་བོ་ནགས་ཚལ་ལྡན། །རབ་ཏུ་མཉམ་ཞིང་སྣུམ་བག་ཅན། །ཆུ་བོ་དབང་གི་ཕྱོགས་
ནས་འབབས། །ཅུང་ཟད་ཀྱིས་ནི་རླུང་ཉུང་ཞིང་། །མེ་ཏོག་ཤིང་ཚལ་བྱ་སྐད་བརྟག །ཞེས་སོ། །གཉིས་པ་རང་མཚན་བརྟག་པ་ནི། བཟང་ངན་

༄༅། །གཉིས་ལས། དང་པོ་བཟང་པོ་ནི། ལམ་རིམ་ལས། བཀྲ་ཤིས་རྩ་དང་མེ་ཏོག་ཤིང་། །གནག་དང་ཁ་དོག་ལྡན་པའོ། །ཞེས་
སོ༑ །གཉིས་པ་ངན་པ་གསུམ་ལས། དང་པོ་ཕྱིའི་ངན་པ་ནི། དེ་ཉིད་ལས། ཐང་ཀ་སོག་ལེ་ལྟ་བུ་དང་། །དམའ་དང་བོ་བའི་མཚན་ཉིད་དང་། །
ཚ་སྒོ་ཟུག་རྡོ་རུས་སྦལ་དང་། །ཞེས་པ་ལྟ་བུའོ། །གཉིས་པ་ནང་གི་ངན་པ་ནི། དེ་ཉིད་ལས། གྲམ་པ་ཐལ་བ་ཤིང་སོལ་དང་། །གྱོ་མོ་རུས་པ་
གསེག་མ་སོགས། །ཞེས་པ་རྣམས་སོ། །གསུམ་པ་གཉིས་ཀ་ངན་པ་ནི། ལམ་རིམ་ལས། ནྱ་ཀྲོ་ཏ་དང་པ་ལ་ཤ །ཨུ་དུམ་ཝ་དང་ཨ་ཤྭརྟ། 
ཨ་རྫུ་ན་ལ་སོགས་པའི་ཚུལ། །འདོད་པ་མི་སྦྱིན་སྦྱང་སྤོ་བྱ། །ཞེས་པ་ལྟར་རོ། །མདོར་ན། ས་པདྨ་འདབ་བརྒྱད་དུ་ཡོད་པ། གནམ་འཁོར་ལོ་
རྩིབས་བརྒྱད་དུ་ཡོད་པ། རྒྱབ་རི་མཐོ་བ། བྱང་རི་སྣུམ་སྤུངས། གཡས་དར་དཀར་གྱི་ཡོལ་བ་འདྲ་བ། གཡོན་རི་སྤུངས་པ་འདྲ་བ། མདའ་ཕྱག་

རྒྱ་བསྣོལ་བ་འདྲ་བ། རི་ཐམས་ཅད་སྣུམ་ཞིང་ཁེངས་པ། ནུབ་མཐོ། བྱང་སྐྱོབ། ཤར་ཞོལ། ལྷོ་འདུད། མདུན་ཐང་། ཉི་མ་རྟག་ཅིང་གངས་
མཐོ་བ། གསལ་ཆ་ཆེ་ཞིང་སོ་ཐུབ་པ། ཚ་གྲང་སྙོམས་ཤིང་གཞི་བདག་འཇམ་པ། ཐག་ཉེ་རིང་རན་ཞིང་ས་བཙན་པ་དང་། བཀྲ་ཤིས་པ། ཆུ་བོ་
དབང་གི་ཕྱོགས་ནས་འབབས་པའོ། །ཆུ་བོ་དབང་ཕྱོགས་འབབས་པ་ལ་འདོད་པ་གཉིས་ཏེ། ཤར་དབང་པོའི་ཕྱོགས་དང་། ནུབ་ཀླུ་དབང་གི་ཕྱོགས་
གཉིས་སོ། །གཉིས་པ་བྱེ་བྲག་གསང་བ་རྡོ་རྗེ་སྙིང་པོའི་གདམས་པ་ཟབ་མོ་ཉམས་སུ་ལེན་པའི་གནས་ཀྱི་མཚན་ཉིད་ནི། རང་བཞིན་གྱི་རིག་པ་དྭངས་
ཤིང་ས་ཕྱོགས་མཐོ་བ། ཤར་གྱི་མདངས་འཕྲོག་ཅིང་། ནུབ་ཀྱི་ཟེར་སྡུད་པ། ཉི་ཚེ་རིང་ཞིང་སྔ་མོར་འཆར་བ། ཆུ་འཇམ་ཞིང་སྡོད་བདེ་བ། འགལ་
རྐྱེན་མེད་ཅིང་མཐུན་རྐྱེན་ཚང་བའི། ལུང་སྟོང་ངམ། གངས་རིའམ། རི་རྩེའམ། དུར་ཁྲོད་དམ། བྲག་ཕུག་ལ་སོགས་པ་བཟང་སྟེ། དྲག་

༄༅། །པོའི་རྩ་རྒྱུད་ལས། བསྒྲུབ་པའི་གནས་ཀྱི་མཚན་ཉིད་ནི༔ དགྲ་རྐུན་འཚེ་བས་རབ་དབེན་ཞིང་༔ རྒྱལ་བས་ཞབས་བཅགས་
དབེན་གནས་པ༔ ཡིད་དང་མཐུན་པ་མཆོག་ཏུ་གཅེས༔ གནམ་ས་ཆོས་འབྱུང་དུར་ཁྲོད་དུ༔ གངས་ཞོལ་ཤར་གྱི་ཁ་དམའ་ཞིང་༔ ཤར་གྱི་མདངས་
འཕྲོག་ནུབ་ཟེར་སྡུད༔ བསྐྱེད་རྫོགས་རྫོགས་པ་ཆེན་པོའི་གནས༔ གང་ལ་གནམ་ས་ཆུ་ཤིང་གི༔ གོ་མ་ལོག་པར་གནས་འདིར་སྒྲུབ༔ ཅེས་དང་། 
མན་ངག་རིན་ཆེན་མཛོད་ལས། ས་ཕྱོགས་དབེན་ཞིང་མཚན་ཉིད་ཚང་བ་དང་། །གྲུབ་ཐོབ་གོང་མས་ཞབས་ཀྱིས་བཅགས་པ་དང་། །ཉམས་གྲིབ་
མེད་པས་སེམས་ཅན་འདུ་བ་དང་། །རྣམ་གཡེངས་འདུ་འཛིའི་རྐྱེན་རྣམས་མེད་པ་དང་། །མཐུན་རྐྱེན་ཡོ་བྱད་བསྒྲུབ་པར་སླ་བ་དང་། །མི་དང་མི་
མིན་འཚེ་བ་མེད་པའོ། །ཞེས་སོ། །དེའང་ལུང་སྟོང་ན་དགེ་སྦྱོར་རང་བཞིན་གྱིས་འཕེལ། གངས་ཁྲོད་དུ་རིག་པ་དྭངས། རི་རྩེ་ན་རིག་པ་གསལ། 

དུར་ཁྲོད་དུ་སྐྱོ་ཤས་སྐྱེ། ཤིན་ཏུ་དབེན་པར་ནི་ཉམས་འཕེལ། དྭངས་ཤིང་མཐོ་བས་དབྱིངས་རིག་གསལ། གནས་ཁྱད་པར་ཅན་དེར་ཕྱིན་པས། 
གནས་སྐབས་སུ་དགེ་སྦྱོར་འཕེལ་མཐར་ཐུག་དབྱིངས་རིག་ལ་བརྟན་པ་མྱུར་དུ་ཐོབ་པའི་དགོས་པ་ཡོད་དེ། ཀློང་གསལ་ལས། བསམ་གཏན་
འཕེལ་ཞིང་བརྟན་པ་མྱུར་དུ་ཐོབ། །ཅེས་སོ། །དེ་ལས་ལྡོག་པའི་གནས་ཀྱི་སྐྱོན་ནི། དེ་ཉིད་ལས། མཚན་ལྡན་གནས་བྲལ་རྐྱེན་དབང་ཉིད་དུ་
གྱུར༑ །ཞེས་སོ། །གཉིས་པ་གྲོགས་ཀྱི་མཚན་ཉིད་ནི། རྩ་རྒྱུད་ལས། དད་གུས་གཞུང་བཟང་བློ་བརྟན་ཞིང་༔ ངག་ཉན་དོན་འབྱེད་འགལ་
བྲལ་ཞིང་༔ མཚན་ཉིད་ཚང་བར་གསང་བའི་གྲོགས༔ ཉམས་སྣང་རྨི་ལམ་མཐུན་པར་བརྟེན༔ ཞེས་པས་ལྟ་སྒོམ་དང་སྤྱོད་པ་མཐུན་པ། 
དཀའ་ཐུབ་དང་དཀའ་སྤྱད་བཟོད་པ། རྟག་ཏུ་དབེན་པ་ལ་དགའ་བ། སྙིང་རུས་དང་སྡུག་བསྲན་ཆེ་ཞིང་སྐྱོ་ཤས་དང་བློ་སྣ་ཐུང་བ། ཕན་འདོགས་

༄༅། །པ་དང་བརྩེ་གདུང་ཆེ་ཞིང་རྟག་ཏུ་ཕྱི་ཐག་རིང་བ། མི་གཞི་དང་ངང་རྒྱུད་བཟང་བ། དམ་གཙང་དང་དག་སྣང་ཆེ་བ། དུག་ལྔ་
ཆུང་ཞིང་ཤེས་རབ་ཆེ་བ་དང་འགྲོགས་ན་བདེའོ། །དོར་བྱའི་གྲོགས་ནི། རང་རྒྱུད་ཆོས་དང་འཛོལ་བས་སྒོ་གསུམ་ཉེ་བར་མ་ཞི་བ། ང་རྒྱལ་གྱི་རི་བོ་མཐོ་
བས་ཁེངས་པའི་གྱ་གྱིང་ཆེ་བ། གཞན་སྣང་ཐབས་ཀྱིས་བསླུ་བས་ཚུལ་འཆོས་ཀྱི་ཟོབ་ལ་མཁས་པ། ཕྲག་དོག་གི་རླུང་དམར་འཚུབས་པས་གཞན་
ལ་གཤེ་སྐུར་འདེབས་པ། ཕྱོགས་འཛིན་དང་ཆགས་སྡང་ཆེ་བས་གང་ལའང་དག་སྣང་མེད་པ། རང་ལ་ཡོན་ཏན་དང་ཉམས་མྱོང་མེད་པས་དད་པ་
དང་མོས་གུས་ཆུང་བ། ཏིང་ངེ་འཛིན་གྱི་བརླན་གྱིས་མ་གོས་པས་ཟས་སྐོམ་ལ་སྲེད་པ་ཆེ་བ། གཏིང་ནས་ཆོག་ཤེས་མེད་པས་ནོར་རྫས་ལ་ཆགས་ཞེན་ཆེ་
བ༑ ཐམས་ཅད་དང་ལས་འབྲེལ་མེད་པས་ལོག་པའི་ཆོས་ལ་མོས་པ། ཡང་དག་པའི་བླ་མ་མེད་པས་བརྒྱུད་པའི་བྱིན་བརླབས་མ་ཞུགས་པ་སྟེ།

སྤྲུལ་སྐུ་གཞོན་རྒྱལ་གྱི་ཞལ་ནས། བླ་མ་མཆོག་ལས་ཉེ་འབྲེལ་གཅེས་པར་འཛིན། །མཆེད་གྲོགས་མཆོག་ལས་སྡིག་པའི་གྲོགས་པོ་འདམ། །
དམ་ཆོས་མཆོག་ལས་ནོར་རྫས་སྙིང་པོར་བྱེད། །དུས་ངན་འཁོར་ལ་བསམ་ཞིང་སྐྱོ་བ་འཕེལ། །ཞེས་སོ། །དེ་དག་དང་འགྲོགས་པའི་ཉེས་པ་ནི། 
ཀུན་མཁྱེན་ཆེན་པོས། བསམ་མེད་བྱིས་དང་འགྲོགས་ན་དོན་ཆུང་སྤྱོད་པ་འགོ། །ན་བྲན་གཞོན་དང་འགྲོགས་ན་རྩེ་རྒོད་སྤྱོད་པ་འགོ། །ཁྱིམ་པ་
རྣམས་དང་འགྲོགས་ན་སོ་ནམ་ཁེ་གྲགས་འགོ། །ཚོང་ལ་དགའ་དང་འགྲོགས་ན་ཁེ་སྤོགས་གསོགས་བྲུན་འགོ། །ཞེ་སྡང་ཅན་དང་འགྲོགས་ན་
གདུག་རྩུབ་སྤྱོད་པ་འགོ། །གཉེན་བཤེས་སྐྱོང་དང་འགྲོགས་ན་ལྟོ་གོས་ཟས་ཚོལ་འགོ། །དེ་བས་གྲོགས་ངན་སྤངས་ལ་གྲོགས་བཟང་ཆོས་ལྡན་
བརྟེན༑ །ཞེས་གསུངས་པ་ལྟར་རོ། །གསུམ་པ་ཡོ་བྱད་ཀྱི་མཚན་ཉིད་ནི། འཚོ་བའི་ཡོ་བྱེད་ཟས་གོས་སོགས་དང་། བརྟེན་པའི་ཡོ་བྱད་

༄༅། །གསང་སྔགས་ཀྱི་རྫས་རྣམས་དང་། མཚོན་པའི་ཡོ་བྱད་རྡོར་དྲིལ་སོགས་དང་། མཉེས་པའི་ཡོ་བྱད་དབང་ཡོན་སོགས་མཐའ་
གཉིས་སུ་མ་ལྷུང་བ་དང་། མཐུན་པའི་ཡོ་བྱད་སྨན་སོགས་དང་། མདོར་ན་བྱང་ཆུབ་བསྒྲུབ་པ་ལ་མཁོ་བ་རྣམས་སོ། །རྩ་རྒྱུད་ལས། སྐུ་
འབགས་རྡོར་དྲིལ་བུམ་པ་དང་༔ ཅང་ཏིལ་ཕྲེང་བ་རྐང་གླིང་དང་༔ ཤེས་དང་མེ་ལོང་མཚན་ལྡན་ཐོད༔ སྐུ་གསུང་ཐུགས་ཀྱི་རྟེན་དུ་བཅངས༔ 
ཏིལ་དང་རཀྵ་སིནྟུ་ར༔ དུག་མཚོན་ཤ་ལྔ་བདུད་རྩི་ལྔ༔ ཕྲིན་ལས་བཞི་ཡི་རྟེན་རྫས་སོགས༔ གང་མཁོའི་ཡོ་བྱད་སྔོན་ཚགས་ཚུད༔ ཅེས་
སོ༑ མ་ཚང་ན་ཀློང་གསལ་ལས། རྟེན་འབྲེས་རྫས་མེད་དངོས་གྲུབ་ཡལ་བར་དོར། །ཞེས་སོ། །བཞི་པ་དུས་ཀྱི་མཚན་ཉིད་ལ། རྩ་རྒྱུད་
ལས༑ དུས་ཚེས་ཡར་ངོ་གཟའ་དར་ཞིང་༔ རྒྱལ་སོགས་གྲུབ་པའི་སྦྱོར་བ་ཤིས༔ དབང་རབ་སྙེམས་ཐག་ཆོད་པ་ཡིས༔ དྲན་ཚེ་བརྩམས་པའི་

སྦྱོར་བ་འགྲུབ༔ ཞི་དང་རྒྱས་དང་དབང་མངོན་སྤྱོད༔ ཅེས་པས་སྤྱི་བྱེ་བྲག་ཁྱད་པར་གནས་སྐབས་ཀྱི་དུས་དང་བཞི་ལས། སྤྱི་ནི་བཀྲ་ཤིས་པའི་དུས་
གཟར་སྐར་ཚེས་བཟང་པོར་བབས་ཤིང་། ཚེས་བཅུ་ བརྒྱད་ བཅོ་ལྔ་ ཉེར་གཉིས་ སྟོང་ ཚེས་གཅིག་ལ་སོགས་དུས་ཁྱད་པར་ཅན་དང་། 
བྱེ་བྲག་དུས་སྟོན་སེར་མེ་ཏོག་དང་འབྲས་བུ་སྨིན་དུས་བསྒྲུབ་པ་འཕེལ་ཞིང་འགྲུབ་སླ། །སྟོན་འབྲུ་བཅུད་བསྡུས་པས་ནང་དུ་ཁམས་སྨིན་ཞིང་སྙིང་
པོའི་དོན་རྟོགས་སླ། དགུན་ཆུང་བསིལ་དྲོད་སྙོམས་པས་ཁམས་བདེ་སྒོམ་སྙིང་འདོད། སོས་ཀ་རྩི་ཤིང་ཁ་འབུས་དུས་ཡོན་ཏན་གསར་དུ་སྐྱེ། 
དེ་ལས་དུས་གཞན་ས་ཚུབ་དང་། སེར་བུ་མེད་ཅིང་ནམ་མཁའ་དངས་བའི་ཚེ་དབྱིངས་རིག་རྒྱ་ཆེར་གསལ་བའོ། །ཁྱད་པར་གྱི་དུས་ཉི་མ་རྩེ་ཤར་དང་། 
ཕྱི་དྲོ་ཉི་མ་ཟེར་ལ་ཁད་པའི་ཚེ་བླ་མས་བཤད་སྤྲོ་ཞིང་སློབ་མས་ཉན་སྤྲོ་བ་དང་། ཚིག་ཟིན་པ་དང་། ངོ་འཕྲོད་སླ་བའོ། །གནས་སྐབས་ཀྱི་དུས་ནི་རྒྱུ་

༄༅། །རྐྱེན་རྟེན་འབྲེལ་འཛོམ་པའི་དུས་ཏེ། དེ་ལའང་ལོང་ཡོད་མེད་ཀྱི་དུས་གཉིས་ལས། ལོང་ཡོད་ནི་སྔ་མ་ལྟ་བུ་ཡིན་ལ། ལོང་
མེད་ནི། །དགོངས་འདུས་ལས། བླ་མས་ནམ་གསུངས་པའི་ཚེ་སློབ་མས་ལེ་ལོ་སྤང་ལ་ཞུ་ཞིང་། ཞུ་བ་པོ་ནམ་བྱུང་བའི་ཚེ་བླ་མས་ལེ་ལོ་སྤང་ལ་
གསུང་༑ དེའང་བླ་མས་གསུང་དགོངས་ཚེ་སློབ་མས་མ་ཞུས་ན་བདུད། སློབ་མས་ཞུ་སྤྲོ་ཚེ་བ་མས་མ་གསུང་ན་བདུད་ཀྱི་བར་ཆད་ཡིན། ཞེས་
གསུངས་སོ། །ལྔ་པ་བསྐྱེད་རྫོགས་སྒོམ་ཚུལ་ནི། གཏེར་གཞུང་ལས། རྡོ་རྗེ་སྙིང་པོའི་ཡང་ཞུན་ཡེ་ཤེས་ཆེ༔ བདག་གི་ཡིད་གར་བབས་པ་
ཁྱོད་ལ་འབོ༔ ཞེས་པས་དབང་དོན་གྱི་ཡེ་ཤེས་མངོན་དུ་བྱེད་པ་ལ་གྲོལ་ལམ་རིམ་གཉིས་བསྒོམ་དགོས། དེའང་བུམ་དབང་གི་ལམ་བསྐྱེད་རིམ། 
གསང་དབང་གི་ལམ་རང་ལུས་ཐབས་ལྡན་སྟེང་སྒོ་རླུང་ལ་གནད་དུ་བསྣུན་པ་དང་། ཡས་འབབ་ཀྱི་དགའ་བཞིའི་ཡེ་ཤེས་བསྐྱེད་པར་བྱེད་པ་དང་། 

ཤེས་རབ་ཡེ་ཤེས་ཀྱི་དབང་གི་ལམ་གཞན་ལུས་ཐབས་ལྡན་འོག་སྒོ་བདེ་ཆེན་གནད་དུ་བསྣུན་པས་མས་བརྟན་གྱི་དགའ་བ་བཅུ་དྲུག་ངོས་འཛིན་ཅིང་གོ་
བར་བྱེད་པའོ། །དེ་གསུམ་རྩོལ་བ་དང་བཅས་པའི་ལམ་ཡིན་ཞིང་། རྩོལ་མེད་ཚིག་དབང་གི་ལམ་མཚན་མ་མེད་པའི་རྣལ་འབྱོར་སྒོམ་པ་སྟེ། 
ཡེ་ཤེས་ནམ་མཁའ་དང་མཉམ་པའི་རྒྱུད་ལས། རང་སེམས་ཆོས་སྐུ་མ་རྟོགས་ན། །ཕྱི་ནང་གསང་བའི་དབང་བསྐུར་ཡང་། །འབྲས་བུ་སངས་
 རྒྱས་འབྱུང་མི་སྲིད། །ཕོ་མོའི་ལུས་བསྟན་དབང་མི་དགོས། །ཞེས་གསུངས་པ་ལྟར་རྣལ་འབྱོར་བླ་མེད་རྒྱུད་ཀྱི་གྲོལ་ལམ་ཁྲེགས་ཆོད་དང་ཐོད་
རྒལ་ཉམས་སུ་ལེན་པའོ། །དེ་ལ་དང་པོ་གནས་སྐབས་སུ་བོགས་དབྱུང་ཕྱིར་ལམ་བསྐྱེད་རིམ་ཉམས་སུ་ལེན་ཚུལ་བསྡུས་ཙམ་བསྟན་པ་ལ། 
རྩ་རྒྱུད་ལས། དཀྱིལ་འཁོར་རིན་ཆེན་རྡུལ་ཚོན་ཕྱི༔ ལྷུན་གྲུབ་ལུས་ཀྱི་དཀྱིལ་འཁོར་ནང་༔ གནས་ལུགས་ལྟ་བའི་དཀྱིལ་འཁོར་གསང་༔ ༔ 

༄༅། །དབྱིངས་ཀྱི་དཀྱིལ་འཁོར་ཡང་གསང་རྟོགས༔ རང་བཞིན་དཀྱིལ་འཁོར་མཚན་རྫོགས་ལ༔ སྣང་སྲིད་ལྷ་དང་ལྷ་མོར་རྟོགས༔
ཕུང་པོ་ལྷ་ཡི་སྐུར་གྲོལ་ཞིང་༔ སྣང་སྟོང་དབང་དྲག་ཡབ་ཡུམ་མོ༔ ཞེས་པས་འདི་ལ་སྤྱི་དང་བྱེ་བྲག་གཉིས་ལས། དང་པོ་སྤྱིར་བཤད་པ་ལ་ཕྱི་
ནང་གསང་གསུམ་གྱི་བསྐྱེད་རིམ་རྒྱུད་ལུང་མན་ངག་གསུམ་ལས། དང་པོ་ཕྱི་རྒྱུད་མ་ཧཱ་ཡོ་ག་ལ་དྲུག་ལྟ་སྒོམ་སྤྱོད་པ་དམ་ཚིག་འབྲས་བུ་ཁྱད་པར་རོ། །
དང་པོ་ལྟ་བ་ནི། དོན་དམ་པར་འཁོར་འདས་ཀྱི་ཆོས་ཐམས་ཅད་རང་རིག་པ་ལྷག་པ་ཆེན་པོ་ཆོས་ཀྱི་སྐུ་དབྱེར་མེད་སྤྱོད་ཡུལ་ཐམས་ཅད་དང་བྲལ་
བར་རྟོགས་པ་དང་། རྟོགས་པའི་བྱིན་རླབས་ལ་ཀུན་རྫོབ་ཏུ་ཆོ་འཕྲུལ་དྲུག་རྫོགས་པ་སྟེ། ཀུན་བརྗོད་པའི་ཆོ་འཕྲལ། སྤྲུལ་པ་རྫུ་འཕྲུལ་གྱི་ཆོ་
འཕྲུལ༑ བྱིན་གྱིས་བརླབས་པའི་ཆོ་འཕྲུལ། ཆོས་སྣང་བའི་ཆོ་འཕྲུལ། འཁོར་སྡུད་པའི་ཆོ་འཕྲུལ། འཁོར་འདུས་པའི་ཆོ་འཕྲུལ་དང་དྲུག་ལ་

སོགས་པར་ཤར་ནས་སྣོད་བཅུད་ཐམས་ཅད་ལྷ་དང་ལྷ་མོའི་རང་བཞིན་ལས་མ་འདས་པའོ། །གསང་སྙིང་ལས། ཕྱོགས་བཅུ་སྟོང་ཁམས་ཡེ་
ནས་དབེན། །སྲིད་པ་གསུམ་ཉིད་དག་པའི་ཞིང་། །སྙིགས་མ་ལྔ་ཉིད་བདེ་ལྡན་གནས། །ཕུང་པོ་ལྔ་ཉིད་མངོན་སངས་རྒྱས། །ཞེས་སོ། །
གཉིས་པ་སྒོམ་པ་ནི་ཏིང་འཛིན་གསུམ་དང་བསྙེན་སྒྲུབ་བཞི་ལ་སོགས་པ་འོག་ནས་བསྟན་པ་ལྟར་རོ། །གསུམ་པ་སྤྱོད་པ་ནི་ཏ་ན་ག་ན་སོགས་
ཡོ་བྱད་ལྔ་ལ་སྤྱད་ནས་འགྲོ་དོན་བྱེད་པའོ། །བཞི་པ་དམ་ཚིག་ནི་སྐུ་གསུང་ཐུགས་ཡན་ལག་ཉེར་ལྔ་བསྲུང་བའོ། །ལྔ་པ་འབྲས་བུ་ནི་ཚོགས་
སྒྲུབ་ཀྱི་འབྲས་བུ་རིག་འཛིན་བཞི་ཐོབ་ནས་མཐར་ཐུག་གི་སྐུ་ལྔ་ཡེ་ཤེས་ལྔ་ལ་སོགས་ལྔ་ཚན་ལྔའི་བདག་ཉིད་དུ་སངས་རྒྱས་པའོ། །དྲུག་པ་
ཁྱད་པར་འཕགས་ཚུལ་ལ། གསང་སྔགས་ཕྱི་ནང་གི་ཁྱད་པར། ལམ་བྱེད་ཀྱི་ཁྱད་པར། བདེན་གཉིས་དང་དབྱེར་མེད་ཀྱི་ཁྱད་པར། 

༄༅། །སྐུ་གསུམ་གྱི་ཁྱད་པར་དང་བཞི། དང་པོ་ནི་གསང་སྔགས་ཕྱི་པ་ལྟ་བ་གདེང་ཆུང་། ཏིང་ངེ་འཛིན་རྩལ་ཞན། སྒྲུབ་པ་
ཐག་རིང་། དངོས་གྲུབ་ཕྱི་ནས་རེ། དམ་རྫས་བདུད་རྩི་ལྔ་ལ་སྤྱོད་མི་ནུས་ལ། གསང་སྔགས་ནང་པའི་ལྟ་བ་སྟོབས་ཆེ། ཏིང་འཛིན་རྩལ་དྲག། །
སྒྲུབ་པ་ཐག་ཉེ། དངོས་གྲུབ་ཕྱི་ནས་མི་རེ། དམ་རྫས་ལྔ་ལ་ཐབས་ཀྱིས་ཟིན་པས་སྤྱོད་ནུས་པ་ཡིན། གཉིས་པ་ནི་མཚན་ཉིད་ཐེག་པས་
འབྲས་བུ་ལམ་དུ་མི་བྱེད་ལ། འདིར་གསང་སྔགས་འབྲས་བུ་སྨིན་པ་ལམ་དུ་བྱེད་པས་འབྲས་བུའི་ཡོན་ཏན་འཕེལ་ནས་འགྲོ་དོན་བྱེད་པ་ལ་ཐོགས་
པ་མེད། གསུམ་པ་ལ་དོན་དམ། ཀུན་རྫོབ། དབྱེར་མེད་དང་གསུམ་གྱི་ཁྱད་པར་ལས། དང་པོ་དོན་དམ་བདེན་པ་ལ་བཞི་སྟེ། དང་པོ་ངོ་བོ་
ནི་སེམས་ཉིད་སྐྱེ་མེད་སྤྲོས་པ་དང་བྲལ་བ། དོན་དམ་དཀོར་བདུན་ལྷུན་གྱིས་གྲུབ་པ་སྟེ། རྒྱས་པ་ལས། ཆོས་རྣམས་མ་ལུས་ཐམས་ཅད་

ཀྱང་༑ །སྐྱེ་བ་མེད་དང་མཉམ་པ་ཉིད། །ཡང་དག་ཉིད་དང་དེ་བཞིན་ཉིད། །མཚན་ཉིད་མེད་དང་དམིགས་སུ་མེད། །ཅེས་སོ། །ངེས་
ཚིག་ནི། དོན་ནི་ཤེས་བྱ་དང་བསྒྲུབ་བྱའི་དོན་ཡིན། དམ་ནི་ནམ་ཡང་མི་བསླུ་བས་དོན་དམ་བདེན་པའོ། །དབྱེ་ན་གསུམ་སྟེ་རང་བཞིན་དོན་དམ་
བདེན་པ་ནི་སེམས་ཉིད་མུ་མཐའ་ཐམས་ཅད་དང་བྲལ་བ། ཡེ་ཤེས་དོན་དམ་བདེན་པ་དེ་ཉིད་གསལ་ཞིང་སྒྲིབ་གཡོག་དང་བྲལ་བ། འབྲས་བུ་
དོན་དམ་བདེན་པ་སྐུ་གསུང་ཐུགས་ཡོན་ཏན་ཕྲིན་ལས་དབྱིངས་དང་ཡེ་ཤེས་ཀྱི་ངོ་བོར་ལྷུན་གྱིས་གྲུབ་པའོ། །དོན་དམ་དེ་ཐེག་པ་འོག་མ་ལས་
འཕགས་ཚུལ་གསུམ་སྟེ། གསང་སྔགས་པས་སྣང་བ་ངོ་བོ་ཉིད་ཀྱི་རྒྱུར་ལྷུན་གྱིས་གྲུབ་ལ། དབུ་མས་མ་གྲུབ་པས་ངོ་བོས་འཕགས། དབུ་
མའི་དོན་དམ་གྱི་མཚན་ཉིད་སྟོང་མཐར་སོང་ལ། སྔགས་ཀྱི་དོན་དམ་མཚན་ཉིད་སྟོང་མཐར་མ་སོང་བས་འཕགས། དབུ་མའི་བྱིན་བརླབས་

༄༅། །གཟུགས་སྐུ་གཉིས་སུ་མི་འཆར་ལ། མ་ཧཱའི་དོན་དམ་ལས་བྱིན་བརླབས་གཟུགས་སྐུ་གཉིས་འཆར་བས་འཕགས་སོ། །གཉིས་
པ་ཀུན་རྫོབ་བདེན་པ་ལ་བཞི། ངོ་བོ་ནི་འདུས་བྱས་དངོས་པོ་སྣ་ཚོགས་སྒྱུ་མའི་ཚུལ་དུ་སྣང་ཞིང་། སྣང་བའང་ཐམས་ཅད་དངོས་པོར་མ་གྲུབ་ཀྱང་
འཕྲལ་སྣང་གི་བྱ་བ་ཐམས་ཅད་བྱེད་པ་སྟེ། ལམ་རིམ་ལས། ཀུན་རྫོབ་ཆུ་ཟླ་ལྟར་ཡིན་ཏེ། །ཅིར་ཡང་མ་གྲུབ་ཅིར་ཡང་སྣང་། །ཞེས་སོ། །
ངེས་ཚིག་ནི། སྣང་ལ་ངོ་བོ་མ་ངེས་པའི་ཕྱིར་ཀུན་རྫོབ་བདེན་པའོ། །དབྱེ་བ་ནི་སྒྱུ་མ་དྲུག་སྟེ། ལོག་རྟོག་སྒྱུ་མ། རྟེན་འབྲེལ་སྒྱུ་མ། རིག་
པ་སྒྱུ་མ། ཐབས་སྒྱུ་མ། ཕྱག་རྒྱ་སྒྱུ་མ། ཡེ་ཤེས་སྒྱུ་མའོ། །དང་པོ་ནི་དེ་མ་ཡིན་པ་ལ་དེར་འཛིན་པའི་ལོག་རྟོག་སྟེ། སྣང་བ་མི་བདེན་པས་
དཔེ་སྒྱུ་མ་ལྟ་བུ། གཉིས་པ་རྒྱུ་རྐྱེན་ལས་བྱུང་བའི་རྟེན་འབྲེལ། ཡང་དག་པར་ནི་མེད་པས་མིག་ཡོར་ལྟ་བུ། གསུམ་པ་གཟུང་འཛིན་དུ་སྣང་བའི་

དུས་ན་སེམས་ཉིད་ཡིན་པ་རིག་པ་སྒྱུ་མ་སྟེ། སྣང་ལ་མ་གྲུབ་པས་སྨིག་རྒྱུ་ལྟ་བུ། བཞི་པ་རིག་པ་དེ་ཉིད་ཅིར་ཡང་མ་འགགས་པས་ཐབས། 
ཅིར་ཡང་སྣང་བས་སྤྲུལ་པ་ལྟ་བུ། ལྔ་པ་ནི་རྒྱུ་རྐྱེན་ལས་མ་སྐྱེད་པའི་སྐུ་ལྷ་གསལ་བས་ཕྱག་རྒྱ་གསལ་ལ་རྟོག་པ་མེད་པ་ཆུ་ཟླ་ལྟ་བུ། དྲུག་པ་
ཡུལ་ཡུལ་ཅན་མེད་པར་ཡེ་ཤེས་སྒྱུ་མ་སྟེ་མ་འདྲེས་པར་གསལ་བས་འཇའ་ཚོན་ལྟ་བུའོ། །ཁྱད་པར་ནི་གསུམ། རང་བཞིན། ངོ་བོ། མཚན་
ཉིད་ཀྱི་འཕགས་ཚུལ་ལོ། །དང་པོ་ནི་འོག་མས་ཀུན་རྫོབ་ཀྱི་རང་བཞིན་བཟང་ངན་དུ་འདོད་གསང་སྔགས་ཀྱིས་ཀུན་རྫོབ་རང་བཞིན་བཟང་ངན་མི་འདོད་དེ་
ལྷ་དང་རྟོག་པ་དབྱེར་མེད་པའི་ཕྱིར་རོ། །གཉིས་པ་ནི་འོག་མས་ཀུན་རྫོབ་ཀྱི་ངོ་བོ་རྒྱུ་རྐྱེན་གྱིས་བསྐྱེད་པར་འདོད་ལ་མ་ཧཱས་ངོ་བོ་རྒྱུ་རྐྱེན་གྱིས་མ་བསྐྱེད་
པར་འདོད་དེ་གཟུགས་སྐུ་གཉིས་ཡིན་པའི་ཕྱིར་རོ། །གསུམ་པ་ནི་དབུ་མས་ཀུན་རྫོབ་ཀྱི་མཚན་ཉིད་འདུས་བྱས་སུ་འདོད་ལ། གསང་སྔགས་

༄༅། །པས་མཚན་ཉིད་འདུས་མ་བྱས་སུ་འདོད་དེ་མ་སྐྱེས་པའི་ཕྱིར་རོ། །ཇི་སྐད་དུ། རྒྱུ་རྐྱེན་རག་ལུས་མེད་པའི་ཕྱིར། །སྒྱུ་མ
རྡོ་རྗེ་བཙན་པོ་མཆོག །ཅེས་སོ། །གསུམ་པ་བདེན་པ་དབྱེར་མེད་ལ་བཞི། ངོ་བོ་ངེས་ཚིག་དབྱེ་བ་ཁྱད་པར་རོ། །དང་པོ་ནི་སྣང་བ་མ་འགགས་
པ་ཝ་ལེ་སྣང་བོད་བའི་དུས་ན་ཅིའི་ངོ་བོ་ཡང་མ་གྲུབ་པ་དོན་དམ་པའི་བདེན་པ་ཡིན་ལ། མ་སྐྱེས་པའི་དུས་ན་མ་འགགས་པ་ཡིན་པས་བདེན་པའི་རིས་སུ་
ཡེ་ནས་མེད་པར་གསལ་བས། བདེན་པ་དབྱེར་མེད་ཅེེས་བྱའོ། །རྒྱས་པ་ལས། ཆོས་རྣམས་མ་ལུས་ཐམས་ཅད་ཀུན། །གཞི་རྩ་མེད་ལས་
ཐམས་ཅད་འབྱུང་། །དོན་དམ་ཀུན་རྫོབ་དབྱེར་མེད་དེ། །འདུས་མ་བྱས་ཉིད་འདུས་བྱས་ཉིད། །སྣང་བ་ཉིད་ན་ངོ་བོ་མེད། །ཅེས་སོ། །གཉིས་
པ་ངེས་ཚིག་ནི་བདེན་པ་གཉིས་ལ་ཐ་དད་མེད་པས་དབྱེར་མེད་པའོ། །གསུམ་པ་དབྱེ་བ་ལ་བཞི། གཉིས་ཀ་འགོག་པའི་དབྱེར་མེད། ཤེས་པ་

རང་ངོ་ལ་ལྟོས་པའི་དབྱེར་མེད། གཅིག་ལས་མེད་པའི་དབྱེར་མེད། ངོ་བོ་དབྱེར་མེད་དོ། །དང་པོ་སེམས་ཙམ་གྱི་གཞུང་གི་ཀུན་བཏགས་མེད་པའི་
ཆོས་དང་གཞན་དབང་ཡོད་ཆོས་གཉིས་ཀྱིས་སྟོང་པའི་མི་འགྱུར་བ་ཡོངས་གྲུབ་ཏུ་འདོད་དོ། །གཉིས་པ་ནི་དབུ་མའི་གཞུང་གི་ཐ་སྙད་ཀྱི་ཤེས་ངོ་ལ་
ལྟོས་ནས་ཀུན་རྫོབ་རིགས་པའི་ཤེས་ངོ་དང་། དོན་དམ་དེ་ཉིད་དང་གཞན་དུ་བརྗོད་དུ་མེད་པར་འདོད་པའོ། །གསུམ་པ་ཀྲི་ཡོག་གི་གཞུང་གི་དོན་དམ་
པ་རྟོགས་པའི་བྱིན་རླབས་སམ་ཡོན་ཏན་ལྷར་སྣང་བས་ཡོན་ཏན་གཅིག་པུ་ལ་གཉིས་སྣང་མ་གྲུབ་ཟེར་བར་འདོད་དོ། །བཞི་པ་མ་ཧཱ་ཡོ་གའི་གཞུང་
གི་སྣང་བར་སྟོང་པས་རྩིས་ཟིན། །སྟོང་པ་ལ་སྣང་བས་རྒྱས་ཐེབས། སྣང་སྟོང་ངོས་མཉམ་ཀྱི་དབྱེར་མེད་དོ། །བཞི་པ་འོག་མ་ལ་འཕགས་
ཚུལ་གཉིས། ངོ་བོ་དང་རང་བཞིན་གཉིས་ཀྱིས་འཕགས་པའོ། །དང་པོ་ནི་འོག་མའི་ངོ་བོ་སྣང་བ་དང་སྟོང་པ་རེས་འཇོག་ཏུ་སོང་བ་ལ་འདིར་སྣང་

༄༅། །སྟོང་དུས་གཅིག་ཏུ་ཆོད་པས་འཕགས། གཉིས་པ་འོག་མའི་དབྱེར་མེད་ཀྱི་རང་བཞིན་ཕྱོགས་རིས་མ་བྲལ། གསང་སྔགས་
ཀྱི་དབྱེར་མེད་པའི་རང་བཞིན་ཕྱོགས་རིས་བྲལ་བས་རང་བཞིན་གྱིས་འཕགས་སོ། །བཞི་པ་སྐུ་གསུམ་གྱི་ཁྱད་པར་ལ་གསུམ་ལས། དང་པོ་
ཆོས་སྐུ་ལའང་གསུམ། ངོ་བོ། མཚན་ཉིད། བྱིན་བརླབས་ཀྱི་ཁྱད་པར་རོ། །དང་པོ་ངོ་བོ་ནི་ཆོས་སྐུའི་ཁྱད་པར། དབུ་མའི་ཆོས་སྐུའི་ངོ་
བོ་ནི་སྣང་བ་མ་གྲུབ་སྟེ་སྟོང་པར་འདོད། གསང་སྔགས་ཀྱི་ཆོས་སྐུའི་ངོ་བོ་ནི་སྣང་བ་མ་སྤང་བར་སྣང་བ་དཀར་པོ་བདུན་ངོ་བོ་ཉིད་ཀྱི་རྒྱུར་ལྷུན་གྱིས་
གྲུབ་པར་འདོད་པས་ཁྱད་ཡོད་དོ། །གཉིས་པ་མཚན་ཉིད་ནི་འོག་མའི་ཆོས་སྐུའི་མཚན་ཉིད་སྣང་བའི་སྤྲོས་པ་ཆོད་པའི་སྟོང་པ་ཕྱོགས་གཅིག་
པར་སོང་ལ། སྔགས་ཀྱི་ཆོས་སྐུའི་མཚན་ཉིད་ནི་སྣང་བ་མ་སྤང་བར་སྣང་སྟོང་དབྱེར་མེད་དུ་འདོད། གསུམ་པ་བྱིན་རླབས་ཀྱི་ཁྱད་པར་ནི། 

དབུ་མའི་བྱིན་བརླབས་གཟུགས་སྐུ་གཉིས་ལས་མི་འཆར་ལ། སྔགས་ཀྱི་བྱིན་བརླབས་སྐུ་ལྔ་སོགས་ཅིར་ཡང་འཆར་བའི་ཁྱད་ཡོད། དེའང་
གཟུགས་སྐུ་འཆར་བ་ལ་རྒྱུ་མེད་ན་འཆར་མི་བཏུབ་ལ། དབུ་མས་རྒྱུ་སྐུ་དང་ཡེ་ཤེས་མ་གྲུབ་པར་འདོད་པས་སོ། །དེའི་ཕྱིར་ན་འོག་མས་གཟུགས་
སྐུ་གཉིས་ཀྱིས་ངོ་བོ་རྒྱུ་རྐྱེན་ལས་སྐྱེ་བར་འདོད་ལ་ངོ་བོ་ལའང་བཟང་ངན་ཅན་དུ་འདོད་དེ་ཡང་དག་པའི་ཀུན་རྫོབ་བོ། །གསང་སྔགས་ཀྱི་གཟུགས་སྐུ་
གཉིས་ཀྱི་ངོ་བོ་ནི། རྒྱུ་རྐྱེན་རག་ལུས་མེད་པའི་ཕྱིར། །སྒྱུ་མ་རྡོ་རྗེ་བཙན་པོ་མཆོག །ཅེས་གསུངས་པའི་ཕྱིར་ངོ་བོ་རྒྱུ་རྐྱེན་ལས་མ་སྐྱེས་པའི་
ཕྱིར་མཉམ་པ་ཉིད་དུ་འདོད་དོ། །གཉིས་པ་ལོངས་སྐུའི་ཁྱད་པར་ལ་གཉིས། སྤྱད་བྱ་ཞིང་ཆེ་ཆུང་དང་། སྤྱོད་བྱེད་ཐབས་ཆེ་ཆུང་གི་ཁྱད་དོ། །
དང་པོ་ནི། མ་ཧཱའི་ལོངས་སྐུ་ནི་སྤྱད་བྱ་ཞིང་ཆེ་སྟེ། འཁོར་འདས་གཉིས་ལ་འཛིན་མེད་དུ་སྤྱོད། དབུ་མའི་ལོངས་སྐུའི་སྤྱད་བྱ་ཞིང་ཆུང་སྟེ་

༄༅། །མྱ་ངན་ལས་འདས་པའི་ཆོས་ལ་ལོངས་སྤྱོད་ནུས་ཀྱང་། འཁོར་བའི་ཆོས་ལ་སྤྱོད་མི་ནུས་སོ། །གཉིས་པ་ནི་གསང་སྔགས་
མ་ཧཱའི་ལོངས་སྐུ་སྤྱོད་བྱེད་ཐབས་ཆེ་སྟེ་འཁོར་བ་ལ་སྤྱོད་ཀྱང་ཉེས་པའི་སྐྱོན་གྱིས་མ་གོས། དབུ་མས་འཁོར་བ་ལ་སྤྱོད་ན་འཛིན་པ་འདུག་པས་
ཐབས་ཆུང་ངོ་། །གསུམ་པ་སྤྲུལ་སྐུའི་ཁྱད་པར་ནི་གཉིས། འདུལ་བྱ་ཞིང་ཆེ་ཆུང་དང་འདུལ་བྱེད་ཐབས་ཆེ་ཆུང་གི་ཁྱད་དོ། །དང་པོ་ནི་མ་
ཧའི་སྤྲུལ་སྐུ་འདུལ་ཞིང་ཆེ་སྟེ། ཉོན་མོངས་པ་སྤོངས་དང་མི་སྤོང་བ་གཉིས་ཀ་འདུལ་བས་ཞིང་ཆེ། དབུ་མའི་སྤྲུལ་སྐུས་ཉོན་མོངས་པ་སྤོང་བ་
འདུལ་ལ་མི་སློང་བ་མི་འདུལ་བས་ཞིང་ཆུང་ངོ་། །གཉིས་པ་ནི་གསང་སྔགས་པའི་སྤྲུལ་སྐུས་ཉོན་མོངས་སྤོངས་བ་ནི་གྲོལ་ལམ་གྱིས་འདུལ་ལ་
མི་སྤོང་བ་ཐབས་ལམ་གྱིས་འདུལ་བས་ཐབས་ཆེ། དབུ་མར་ཐབས་ལམ་གྱི་གདམས་ངག་མེད་པས་ཐབས་ཆུང་ངོ་། །གཉིས་པ་ནང་ལུང་ཨ་

ནུ་ཡོ་ག་ལ་དྲུག་ལས། དང་པོ་ལྟ་བ་ནི་ཡིད་བྱེད་པ་པོ་ཀུན་ཏུ་བཟང་པོ་དེ་ཡབ་དང་། ཆོས་བྱ་བ་མོ་ཀུན་ཏུ་བཟང་མོ་ཡུམ། དེ་གཉིས་སུ་མེད་པ་སྲས་
བདེ་བ་ཆེན་པོར་རྟོགས་པས་ཀུན་རྫོབ་ལྷའི་དཀྱིལ་འཁོར་དུ་སྣང་བས་ལྷ་མ་བསྐྱེད་པར་རྫོགས་པའི་ཚུལ་དུ་འདོད། གཉིས་པ་སྒོམ་པ་ནི་བསྐྱེད་རྫོགས་
དབྱེར་མེད་ཀྱི། སྒོམ་པ་སྟེ་དེ་ཡང་བདག་ཉིད་དག་པ་ལྷའི་དཀྱིལ་འཁོར་ལས། རྒྱལ་བ་གཞན་ལ་གསལ་མི་དགོས་ཏེ་རང་ལ་ཡེ་ནས་རྫོགས་པར་
བསྒོམ་མོ། །གསུམ་པ་སྤྱོད་པ་ནི་བླང་དོར་གཉིས་སུ་མེད་པའི་ངང་ལ་བྱེད་སྤྱོད་ཐམས་ཅད་མ་འགགས་པར་ཕྱོགས་མེད་དུ་སྤྱོད་པའོ། །བཞི་པ་
དམ་ཚིག་ནི་དབྱིངས་ལས་མ་འདས་པར་བསྲུང་བའོ། །ལྔ་པ་གྲུབ་པའི་འབྲས་བུ་ནི་མ་ཆགས་པདྨ་ཅན་ཞེས་བྱ་སྟེ་ཀུན་རྫོབ་དབྱེ་བ་མེད་པའི་སའོ། །
དྲུག་པ་ཁྱད་པར་ནི་རྒྱུད་ལུང་གཉིས་གཅིག་པས་གོང་དུ་བསྟན་ལ་དེའང་སྒོམ་པའི་གནས་སྐབས་ན་མ་ཧཱས་རིམ་གྱིས་བསྐྱེད་པ་ཡིན་ལ་འདིར་རྫོགས་

༄༅། །པར་སྒོམ་པས་ཁྱད་པར་འཕགས་སོ། །དོན་གསུམ་པ་གསང་བ་མན་ངག་ཨ་ཏི་ཡོ་ག་ལ་དྲུག་ལས། དང་པོ་ལྟ་བ་ནི། 
སྐྱེ་འགག་གནས་གསུམ་དང་བྲལ་བའི་རང་བཞིན་རྣམ་པར་དག་པ་དེ་ལ་ཆོས་ཐམས་ཅད་རང་བྱུང་གི་ཡེ་ཤེས་ལས་མ་འདས་པར་དོན་དམ་དང་ཀུན་
རྫོབ་ཀྱི་ཐ་སྙད་དང་བྲལ་བའི་ཕྱིར། གཉིས་བསྡུས་ཀྱི་ཆོས་ཐམས་ཅད་རང་བྱུང་ཡེ་ཤེས་ལས་མ་འདས་པས་རང་སྣང་བའི་རང་བྱུང་གི་ཡེ་ཤེས་ཏེ། ཇི་
སྐད་དུ། ཡེ་ཤེས་མཐའ་དབུས་བྲལ་བ་ལ། །ཞེས་སོ། །དེ་ལྟར་སྐྱེ་འགག་གནས་གསུམ་བྲལ་བའི་རང་བཞིན་རྣམ་པར་དག་པ་དེ་ལ་ལོག་
པའི་ཀུན་རྫོབ་དང་ཡང་དག་ཀུན་རྫོབ་གཉིས་པོ་གདོད་ནས་མེད་པའོ། །དེའི་ཕྱིར་ན་གསེར་ལ་གསེར་མཐོང་ལྟར། ཇི་ལྟ་བ་བཞིན་དུ་མ་ནོར་བ་
ཐེ་ཚོམ་དང་བྲལ་ཞིང་ལྷག་མེད་དུ་རྟོགས་པའི་ལྟ་བའོ། །ཇི་སྐད་དུ་བང་མཛོད་ལས། རྫོགས་པ་ཆེན་པོའི་ལྟ་བ་ནི། །མ་འདྲེས་ཡོངས་སུ་

རྫོགས་པ་ཡིན། །ཀུན་བྲལ་ཅི་མ་སྤངས་བ་ཡིན། །ཡིན་ཚུལ་ངེས་པ་མེད་པ་ཡིན། །སྣང་ཚུལ་ཅིར་ཡང་སྣང་བ་ཡིན། །ལྟ་བ་ངོས་བཟུང་
མེད་པ་ཡིན། །ཞེས་པའོ། །གཉིས་པ་སྒོམ་པ་ནི་མ་ནོར་བའི་ཆོས་ཉིད་ལ་མ་བཅོས་པའི་བློ་བཞག་པ་སྟེ། དམིགས་པ་དང་རྣམ་གྲངས་
ཀྱི་སྒོམ་ལས་འདས་པའོ། །གསུམ་པ་སྤྱོད་པ་ནི་ཅི་བྱེད་ཀུན་ཏུ་བཟང་པོའི་རོལ་པ་བཟང་ངན་བླང་དོར་མེད་པའི་ཆོས་ཉིད་ལ་སྤྱོད་པའོ། །
བཞི་པ་དམ་ཚིག་ནི་གཅིག་པུ་མེད་པ་ཕྱལ་བ་ལྷུན་གྱིས་གྲུབ་པ་དང་བཞིའོ། །ལྔ་པ་འབྲས་བུ་ནི་གཞི་བཞག་རང་གྲོལ་ཆེན་པོ། སྐུ་
གསུམ་ལྷུན་གྲུབ་ལས་མ་འདས་པའོ། །དྲུག་པ་ཁྱད་པར་ནི་ཐེག་པ་བརྒྱད་མན་ཆད་རྟོགས་པ་ལྟ་བའི་དུས་ན། ལྟ་བྱ་ལྟ་བྱེད་གཉིས་སུ་
རྩོལ༑ ཉམས་ལེན་སྒོམ་པའི་དུས་ན། བསྒོམ་བྱ་དང་སྒོམ་བྱེད་གཉིས་སུ་རྩོལ། ལམ་ཁྱོར་སྤྱོད་པའི་དུས་ན་བླང་དོར་གཉིས་སུ་རྩོལ། 

༄༅། །རང་གྲོལ་འབྲས་བུའི་དུས་ན་ཐོབ་བྱ་ཐོབ་བྱེད་གཉིས་སུ་རྩོལ་ལ། རྫོགས་པ་ཆེན་པོས་གཉིས་འཛིན་རེ་དོགས་དང་བྲལ་བར་
ལྟ་བ་སྟེ། དེའང་རིག་པ་སྤྱི་བླུགས་སུ་གྲོལ་བ་ནམ་མཁའ་དག་པ་ལྟ་བུ། དྲན་པ་དུས་མཚུངས་སུ་གྲོལ་བ་ཉི་མའི་དཀྱིལ་འཁོར་ལྟ་བུ། རིག་
པ་རྒྱུན་ཆགས་སུ་གྲོལ་བ་ཆུ་བོའི་གཞུང་ལྟ་བུ། མཚན་མ་རང་གྲོལ་དུ་གྲོལ་བ་རྐུན་མ་ཚོར་ནས་བསྐྲད་མ་དགོས་པ་ལྟ་བུ་ཡིན། དེ་ལྟར་འཁྲུལ་
སྣང་གི་རེ་དོགས་ཐམས་ཅད་ཆོས་ཉིད་ཀྱི་ཡོ་ལོང་དུ་སྤྱོད་པས་ལྷ་སྐུ་ཡེ་ཤེས་ཀྱི་སྣང་བ་ཐམས་ཅད་རིག་པ་རང་སྣང་གི་ཀློང་དུ་རྫོགས་པ་སྟེ། རྫ་
ཀློང་དུ་ཕྱིན་ན་རྫ་ལས་མེད། ནགས་ཀློང་དུ་ཕྱིན་ན་ནགས་ལས་མེད། བྱ་མ་འཕུར་དགུ་འཕུར་ཡང་ནམ་མཁའ་ལས་འགྲོ་ས་མེད། ཉ་མ་
འཕྱོ་དགུ་འཕྱོས་ཀྱང་ཆབ་ལས་འགྲོ་ས་མེད་པ་ལྟར་རོ། །བང་མཛོད་ལས། ཐེག་པ་རིམ་པ་བརྒྱད་པོ་འདས། །རང་ལ་བཞག་ནས་

གཞན་དུ་ཚོལ། །སྟོང་པའི་ནམ་མཁའ་མཉམ་པ་འདྲ། །ཞེས་པ་དང་། བརྒྱད་ཀྱི་མ་མཐོང་རིན་པོ་ཆེ། །ཤིན་ཏུ་རྣལ་འབྱོར་མིག་གིས་
མཐོང་༑ །ཞེས་སོ། །དེ་ལྟར་ཨ་ཏི་ཡོ་གའི་ལྟ་བའི་ངང་དུ་བསྐྱེད་རིམ་གྱི་བྱ་རྩོལ་མེད་པར་གནས་པ་ནི་ལྟ་བ་གྱད་ཀྱི་ལྷ་ཞེས་བྱའོ། །དེ་
ཡན་ཆད་ཀྱི་བསྐྱེད་རིམ་གྱི་རྣམ་བཞག་སྤྱིར་བཤད་ནས། གཉིས་པ་མ་ཧཱ་ཡོ་གའི་སྒོམ་པ་བྱེ་བྲག་ཏུ་བཤད་པ་ལ། གཏེར་གཞུང་འོད་གསལ་
ཆིངས་ལས། བསྐྱེད་རིམ་ཆུ་ཟླ་འཇའ་ཚོན་ལྟར༔ སྣང་ལ་རང་བཞིན་མེད་པར་བསྒོམ༔ ཞེས་པས་སྔོན་འགྲོ་དང་དངོས་གཞི་གཉིས་སོ། །
དང་པོ་ནི་སྐྱབས་སེམས། མཚམས་གཅོད། སྲུང་འཁོར། བྱིན་འབེབས། མཆོད་རྫས་བརླབ་པ་བཅས་སྔོན་དུ་སོང་ནས། གཉིས་པ་
དངོས་གཞི་ལ་ལམ་ཕྱག་རྒྱའི་རྣལ་འབྱོར་དང་། གནད་སྲོག་སྡོམ་གཟེར་བཞི། ལམ་ཁྱེར་ཤེས་པ་བཅུ། འབྲས་བུ་རིག་འཛིན་བཞིར་སྦྱོར་

༄༅། །ཚུལ་ལོ། །དང་པོ་ལ་ཏིང་ངེ་འཛིན་གསུམ་གྱིས་ཁོག་ཕུབ། རྟེན་དང་བརྟེན་པའི་དཀྱིལ་འཁོར་བསྐྱེད་པ། ཡེ་ཤེས་པ་
སྤྱན་དྲངས་ཤིང་བཞུགས་སུ་གསོལ་བ། གནས་སུ་སྟོབས་པ་མཆོད་པ་དང་བཞི། དང་པོ་ཏིང་འཛིན་རྣམ་གསུམ་ལ་བློ་སྦྱང་བ་ལ། དང་པོ་དེ་
བཞིན་ཉིད་ཀྱི་ཏིང་ངེ་འཛིན་ནི། སེམས་ཉིད་གཞི་མེད་རྩ་བྲལ་ཕོ་མོ་མ་ནིང་ཁ་དོག་བྱད་དབྱིབས་སོགས་མ་གྲུབ་པས་དངོས་པོའི་མཐའ་ལ་མི་
གནས་ཤིང་ཆད་པའི་མཐར་མ་ལྷུང་བ་རང་བཞིན་གྱི་སྣང་བའི་ཡེ་ཤེས་དང་ལྡན་པ་དེ་བསྒོམ་པ་ཙམ་གྱིས་རྟག་པར་ལྟ་བ་དང་། གཟུགས་མེད་ཀྱི་
ཁམས་དང་། འཆི་སྲིད་རྣམས་ཀྱི་བག་ཆགས་སྦྱང་ཞིང་དག་པར་བྱེད་ལ་འབྲས་བུ་ཆོས་སྐུ་ཐོབ་པའི་དགོས་པ་ཡོད། གཉིས་པ་ཀུན་སྣང་གི་
ཏིང་ངེ་འཛིན་ནི་རིག་པའི་རང་གདངས་འོད་དུ་གསལ་བའི་སྟོང་ཉིད་སྙིང་རྗེ་ཆེན་པོས་འགྲོ་བ་ཀུན་ལ་ཕྱོགས་དང་རིས་སུ་མ་ཆད་པར་ཡོངས་སུ་ཁྱབ་ཅིང་

མཆེད་པའི་ཡེ་ཤེས་བསམ་གྱིས་མི་ཁྱབ་པ་དང་ལྡན་པ་དེ་བསྒོམ་པ་ཙམ་གྱིས་ཆད་པར་ལྟ་བ་དང་། གཟུགས་ཁམས་དང་། བར་སྲིད་རྣམས་ཀྱི་
བག་ཆགས་སྦྱང་ཞིང་དག་པར་བྱེད་ལ། འབྲས་བུ་ལོངས་སྐུར་རྫོགས་པའི་དགོས་པ་ཡོད། གསུམ་པ་རྒྱུའི་ཏིང་ངེ་འཛིན་ནི་སྟོང་ཉིད་སྙིང་རྗེ་དེ་
ལས་མ་གཡོས་བཞིན་དུ་རིག་པ་ཉིད་ཨཱཿདང་ཧཱུྃ་ཧྲཱིཿལ་སོགས་པའི་ཡི་གེར་བསྒོམ་པ་ནི་རྒྱུའམ་རྩ་བའི་ཐབས་ཞེས་བྱ་སྟེ་དེ་བསྒོམ་པས་འདོད་ཁམས་
དང་༑ སྐྱེ་སྲིད་ཀྱི་བག་ཆགས་དྲི་ཟ་ཉེར་ལེན་གྱི་རླུང་སེམས་མིང་བཞིའི་ཕུང་པོ་ཤིན་ཏུ་ཕྲ་བའི་ཚོགས་དྲུག་ཅན་དེ་ཉིད། བརྫུས་ཏེ་སྐྱེ་ན་གནས་ལ་
སྲིད་པ་དང་། དྲོད་ལས་སྐྱེ་ན་དྲོ་གྲང་ལ་སྲེད་པ་དང་། སྒོང་ང་ལས་སྐྱེ་ན་རོ་ལ་སྲེད་པ་དང་། མངལ་ལས་སྐྱེས་ན་འདོད་པར་སྲེད་པ་རྣམས་ཀྱི་
བག་ཆགས་སྦྱོང་ཞིང་དག་པར་བྱེད་ལ། འབྲས་བུ་ནི་སྤྲུལ་སྐུར་རྫོགས་པར་བྱེད་དོ། །མདོར་བསྡུ་ན་ཏིང་ངེ་འཛིན་རྣམ་གསུམ་དེ་བསྒོམ་པས་མར་སྲིད་

༄༅། །གསུམ་གྱི་བག་ཆགས་དག་པར་བྱེད། ཡར་སྐུམ་རིགས་ཀྱི་ནུས་པ་གསོས་འདེབས་པའི་འབྲས་བུ་རྫོགས་པར་བྱེད། བར་དུ་དོན་གྱི་
འོད་གསལ་ཟུང་འཇུག་གི་ལྷ་སྐུར་ལྡང་ཞིང་སྟོང་ཉིད་སྙིང་རྗེ་ཆེན་པོ་རྒྱུད་ལ་སྐྱེ་བའི་གཞི་འདིང་བས་ལམ་གོང་མའི་སྨིན་བྱེད་དུ་འགྲོ་བ་ཡིན་ནོ། དེ་ལྟར་
ཏིང་འཛིན་གསུམ་དང་ལྡན་པའི་བསྐྱེད་རྫོགས་རྣམས་ནི་ལམ་མ་ནོར་བ་ཡང་དག་ཡིན་ཞིང་། དེ་གསུམ་དང་མི་ལྡན་པ་ནི་ལམ་ལོག་པ་ཡིན་ཏེ། ཡོན་
ཏན་མཛོད་ལས། ཀུན་ཀྱང་དེ་བཞིན་ཉིད་ཀྱི་ཏིང་ངེ་འཛིན། །སྤྲོས་པ་ཀུན་དང་བྲལ་བའི་ཤེས་རབ་གདངས། །ཀུན་སྣང་སྙིང་རྗེའི་འཕེན་པས་བསྐྱེད་
རིམ་དུ། །ཤར་བ་ཐབས་ཀྱི་ལམ་མཆོག་མ་ནོར་ཞིང་། །སྣང་དུས་ཉིད་ནས་རང་བཞིན་མ་གྲུབ་པ། །ཟབ་མོ་སྣང་སྟོང་ཐབས་ཤེས་འབྲེལ་བའི་
ལམ༑ །དེ་ལས་འགལ་བའི་དམིགས་བཅས་བསྐྱེད་རིམ་ནི། །མུ་སྟེགས་བྱེད་དང་གདོན་གྱི་རིགས་ལའང་ཡོད། །ཅེས་སོ། །དེ་གསུམ་ནི་

ཤིན་ཏུ་ཕྲ་བ་སྟོང་ཉིད་དང་། རབ་ཏུ་ཕྲ་བ་གསལ་བའི་སྙིང་རྗེ། ཕྲ་བ་ཡིག་འབྲུ་གསུམ་གྱི་སྒོ་ནས་སྦྱང་བ་ཡིན། དེ་གསུམ་གྱིས་ཁོག་ཕུབ་ནས་
གཉིས་པ་རྟེན་དང་བརྟེན་པའི་རང་བཞིན་ཇི་ལྟར་བསྐྱེད་པ་ལ་གཉིས། རྟེན་གཞལ་ཡས་ཁང་དང་། བརྟེན་པ་ལྷ་བསྐྱེད་པའོ། །དང་པོ་རྒྱུའི་ས་
བོན་ལས་ཨེ་སོགས་འབྱུང་ལྔའི་ས་བོན་རིམ་པར་ཆད་པ་ལས། ཨེ་ལས་ནམ་མཁའི་དཀྱིལ་འཁོར་ཆོས་འབྱུང་གྲུ་གསུམ་མཐིང་ག་དེའི་སྟེང་ཡཾ་ལས་
རླུང་དཀྱིལ་རྒྱ་གྲམ་ལྗང་ནག །དེའི་སྟེང་རཾ་ལས་མེའི་དཀྱིལ་འཁོར་དམར་པོ་གྲུ་གསུམ། དེའི་སྟེང་བྃ་ལས་ཆུའི་དཀྱིལ་འཁོར་དཀར་ཟླུམ། དེའི་
སྟེང་ལྃ་ལས་སའི་དཀྱིལ་འཁོར་སེར་པོ་གྲུ་བཞི་པ་འོད་ཟེར་རང་རང་གི་མདོག་གིས་བསྐོར་བ། དེའི་སྟེང་སུཾ་ལས་རིན་ཆེན་སྣ་བཞིའི་རི་རབ་བང་རིམ་
བཞི་པ། དེའི་སྟེང་དུ་ཧཱུཾ་ལས་འཁོར་ལོ་རྩིབས་བཅུའི་ལྟོ་བར་ཁྲོ་བཅུ་རང་སྔགས་ལྡིར་ཞིང་འཁོར་ལོ་གཡས་སུ་འཁོར་བ། དེའི་ལྟོ་བར་གཞལ་ཡས་

༄༅། །གི་འོག་གཞི་རྡོ་རྗེ་རྒྱ་གྲམ་དང་། རྡོ་རྗེ་འགྲེང་བུ་རེ་རེ་གྱེན་དུ་ལངས་པས་འཁོར་ལོ་རྩིབ་བཞིས་བཏེགས་པའི་ས་གཞི་ལ་སོགས་པ་ཡི་
དམ་གང་ཡིན་གྱི་རྒྱུད་གཞུང་མ་ནོར་བར་ཉམས་འོག་ཏུ་ཚུད་པར་བྱའོ། །སྦྱང་འབྲས་ནི་དོན་དམ་ཡེ་ཤེས་མ་འཁྲུལ་བའི་རང་སྣང་ཆོས་དབྱིངས་ཐར་པ་ཆེན་
པོ་རྡོ་རྗེ་བཙུན་མོའི་བྷ་ག་དང་། དེའི་ཕྱག་རྒྱ་ཡུམ་ལྔའི་མཁའ་ཀློང་རྣམ་པར་དག་པའོ། །དེའི་སྟེང་དུ་བཞུགས་གནས་གཞལ་ཡས་ཁང་རྩིགས་པ་འདོད་
སྣམ་ཕ་གུ་ཀ་ཐུང་གིས་བཏེགས་པའི་གདུང་མ་དྲྭ་བ་དྲྭ་ཕྱེད་ཤར་བུ་མདའ་ཡབ་རྟ་བབས། སྒོ་ཁང་སོགས་ཕྱི་ནང་མ་འདྲེས་པར་གསལ་བར་བསྒོམ། སྦྱང་
བྱ་སེམས་ཅན་རྣམས་རྒྱུ་ཞིང་ལོངས་སྤྱོད་པའི་ཡུལ་དང་། ཁང་ཁྱིམ་སོགས་དངོས་པོར་འཛིན་པའི་ཞེན་རྟོག་ཐམས་ཅད་ཡིན། སྦྱངས་འབྲས་གསང་
བ་མཆོག་གི་དགྱེས་པ་དང་། ཐར་པ་ཆེན་པོའི་གཞལ་མེད་ཁང་མྱ་ངན་ལས་འདས་པའི་གྲོང་ཁྱེར་ཆེན་པོ་གནས་ལུགས་དོན་གྱི་འོག་མིན་རང་སྣང་བའི་

གཞལ་མེད་ཁང་ཡིན་ལ། དེའང་འབྱུང་རིམ་རི་རབ་དང་བཅས་རྩ་འཁོར་ལྔ་དང་དབུ་མ། དཀྱིལ་འཁོར་གྱི་གཞི་པད་ཉི་རྒྱ་གྲམ་རྩ་འཁོར་ལྟེ་བའི་རླུང་
དང་ཐིག་ལེ་དེ་རྣམས་དང་འདྲེས་པའི་སེམས་གསལ་སྟོང་བདེ་བའི་ཆ་གཞལ་མེད་ཁང་དེ་ཉིད་སྒོམས་པས་རྩ་ཐིག་རླུང་གསུམ་མཉེན་ཅིང་བཏུལ་བས་
རྫོགས་རིམ་གྱི་ཡེ་ཤེས་སྐྱེ་བའི་གཞི་བཏིང་བས་ལམ་གོང་མའི་སྨིན་བྱེད་དུ་འགྲོ། གཞལ་མེད་ཁང་དེའི་དབུས་སུ་པདྨ་ཉི་ཟླ་སོགས་ལྷ་གང་ཡིན་གྱི་
གདན་གསལ་བ་ནི་སྦྱང་བྱ་སྐྱེ་གནས་ཀྱི་བག་ཆགས་སྦྱོང་ལ། སྦྱང་འབྲས་སྤྲུལ་སྐུའི་སྐྱེ་གནས་གང་དུ་ཉེས་སྐྱོན་གྱིས་མི་གོས་པ་དང་། ཐུགས་
རང་བཞིན་རྣམ་པར་དག་པས་ཐབས་ཤེས་ཟུང་འཇུག་གི་ཡེ་ཤེས་མཐར་ཕྱིན་པ་ཡིན། ཁྱད་པར་དུ་ལམ་གོང་མའི་ཚེ་པདྨ་ནི་རྩ་འཁོར། ཉི་མ་གཏུམ་
མོའི་ཨ་ཐུང་། ཟླ་བ་སྤྱི་བོའི་ཧཾ་སྟེ་འབར་འཛག་གི་ཞུ་བདེ་ལ་བརྟེན་ནས་མི་འགྱུར་བའི་བདེ་བ་ཐོབ་པའི་གཞི་བཏིང་བས་སྨིན་བྱེད་དུ་འགྲོའོ། །གཉིས་

༄༅། །པ་བརྟེན་པ་ལྷ་བསྒོམ་པ་ལ་ཕྱག་རྒྱ་གཅིག་པ་དང་། ཕྱག་རྒྱ་སྤྲོས་བཅས་གཉིས། དང་པོ་ལ་ཡི་དམ་གང་ལ་བརྟེན་པའི་མངོན་
རྟོགས་ལྟར་སྒོམ་པ་ལས་མཐའ་གཅིག་ཏུ་མ་ངེས་ཀྱང་། ཕ་རྒྱུད་དང་བསྟན་རྡོ་རྗེ་ཆོ་ག་སུམ་བསྐྱེད། མ་རྒྱུད་ལྟར་མངོན་བྱང་ལྔ་བསྐྱེད་དང་། 
ཡང་ཧེ་རུ་ཀ་གལ་པོ་ལས། དང་པོ་སྟོང་པ་བྱང་ཆུབ་སེམས། །གཉིས་པ་ས་བོན་འབྱུང་བ་སྟེ། །གསུམ་པ་ལ་ནི་གཟུགས་རྫོགས་པ། །བཞི་
པ་ལ་ནི་ཡི་གེ་འགོད། ཅེས་པ་ལྟར་ཚེ་ག་བཞི་བསྐྱེད་སོགས་སྐབས་དང་སྦྱར་ནས་བསྒོམ་པའོ། །སྦྱང་གཞི་ནི་བར་དོའི་རྣམ་ཤེས་དེ་ཕ་མའི་ཁུ་
ཁྲག་གི་དབུས་སུ་ཞུགས་ནས་ཕུང་ཁམས་སྐྱེ་མཆེད་སོགས་ལུས་རིམ་པར་གྲུབ་ནས་བཙས་པའི་བར་གྱི་བག་ཆགས་སྦྱོང་བར་བྱེད། སྦྱངས་འབྲས་
ནི་གང་འདུལ་གྱི་སྤྲུལ་སྐུར་བཞེངས་པའི་ཚེ་ལྷུམས་སུ་ཞུགས་ནས་བལྟམས་པའི་བར་གྱི་མཛད་པ་རྣམས་ཡིན། དེ་ཡན་ཆོད་ཕྱག་རྒྱ་གཅིག་པའི་

ལྷ་སྒོམ་པ་ཡིན། གཉིས་པ་ཕྱག་རྒྱ་སྤྲོས་བཅས་ལ་སྤྱིར་རྒྱུད་གཞུང་རྣམས་སུ། དཀྱིལ་འཁོར་སྤྲོ་བ། ཚོམ་བུ་སྤྲོ་བ། གྲངས་སྤྲོ་བ། ཞལ་ཕྱག་
སྤྲོ་བ་སོགས་རྒྱ་ཆེར་གསུངས་ཀྱང་། འདིར་སྤྲོས་མེད་ཀྱི་རྣལ་འབྱོར་རྣམས་ཀྱིས་མངོན་རྟོགས་བསྡུས་པ་ཙམ་དང་། ཤིན་ཏུ་སྤྲོས་མེད་རྣམས་ཀྱིས་སྐད་
ཅིག་དྲན་རྫོགས་སུ་གསལ་གདབ་པ་སོགས་སྒྲུབ་ཐབས་རྣམས་མཐའ་གཅིག་ཏུ་མ་ངེས་ཤིང་། ཁྱད་པར་དུ་ཀཿཐོག་སྔ་རབས་པས་དང་པོར་རིམ་
གཉིས་ཀྱི་ལམ་སྒོམ་པའི་ཐོག་མར་གུ་རུ་ཞི་དྲག་གི་དབང་བསྐུར་ལ་བསྟེན་ནས་ཆོ་ག་རང་གཞུང་གི་བསྐྱེད་རིམ་སྒོམ་པའི་ཕྱག་བཞེས་ལྟར་ལ་གཙོ་འཁོར་
ཐམས་ཅད་འགག་མེད་ཡེ་ཤེས་ཀྱི་སྒྱུ་འཕྲུལ་རྣམ་པ་གསལ་བ། ང་རྒྱལ་བརྟན་པ། དག་པ་དྲན་པ་སྟེ་གསལ་དག་བརྟན་གསུམ་གྱི་བདག་ཉིད་བདེ་
སྟོང་གཉིས་མེད་ཀྱི་ཆོ་འཕྲུལ་ལས་བྱུང་བ་ཁོ་ན་ལས་གཞན་དུ་མ་གྲུབ་ཅིང་། བསྐྱེད་པ་དེ་རྣམས་ཀྱང་དྭངས་པའི་མཁའ་ལ་འཇའ་ཚོན་ཤར་བ་ལྟར་

༄༅། །རམ༑ དྭངས་པའི་མཚོ་ནང་དུ་གཟའ་སྐར་ཤར་བ་བཞིན་སྣང་ལ་བདེན་པར་མ་གྲུབ་ཅིང་རྣམ་པ་ཐམས་ཅད་པར་འཆར་
བའི་ཆོས་ཉིད་རྟེན་ཅིང་འབྲེལ་འབྱུང་དྲན་བཞིན་པས་སྣོད་བཅུད་སྐུ་དང་ཡེ་ཤེས་སུ་ལྟ་བ་ནི་ཕྱག་རྒྱ་སྤྲོས་བཅས་ཡིན། འདིའི་སྦྱང་གཞི་བྱིས་པ་
དེ་ནར་སོན་ནས་འདོད་པས་གདུངས་བ་དོན་དུ་གཉེར་ནས་ཆུང་མ་ལེན་པ། སྒོ་གསུམ་གྱི་ནུས་པ་འཕེལ་བས་རང་རང་རིགས་ཀྱི་བྱ་བར་དབང་བསྒྱུར་
བ་སྦྱོང་། སྦྱངས་འབྲས་སངས་རྒྱས་སྤྲུལ་པའི་སྐུ་བལྟམས་པ་ནས་སངས་རྒྱས་ཀྱི་ཡེ་ཤེས་བརྙེས་པ་རྣམས་ཡིན་ལ། ལམ་གོང་མའི་ཚེ་བདེ་
སྟོང་ཡེ་ཤེས་ཀྱི་ལྷ་སྐུ་བསྒྲུབ་པར་བྱ་བའི་ཕྱིར། བདེ་རླུང་སེམས་ལས་ལྷ་སྐུར་ལྡང་བ་དང་། དེ་ནས་མཆོག་གི་དངོས་གྲུབ་ཐོབ་པར་འདོད་པས་
ལས་རྒྱ་དང་ཡེ་རྒྱལ་གཉིས་གང་རུང་བསྟེན་པ་དང་། དེ་ལས་ལྷན་སྐྱེས་ཀྱི་ཡེ་ཤེས་རིམ་གྱིས་གོམས་པར་བྱེད་པ་དང་། དེས་མཆོག་གི་

དངོས་གྲུབ་ལ་མྱུར་དུ་སྦྱོར་བའི་གཞི་འདིང་བས་སྨིན་བྱེད་དུ་འགྲོའོ། །དེ་ནས་བྱིན་གྱིས་བརླབ་པ་ནི་གནས་གསུམ་དུ་འབྲུ་གསུམ་བསྒོམ་པས་
སྐུ་གསུམ་གྱི་ཕྱག་རྒྱར་འགྱུར་བས་དབང་བྱིན། འདིས་སྦྱང་གཞི་བྱིས་པ་དེའི་སྒོ་གསུམ་གྱི་ནུས་པ་རྩལ་རྫོགས་ནས་ནར་སོན་པའི་བག་ཆགས་དེ་
ཡིན༑ སྦྱངས་འབྲས་ནི་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསུམ་གྱི་གསང་བ་བསམ་མི་ཁྱབ་པ་ལ་མངའ་བརྙེས་པ་དེ་ཉིད་ཡིན། 
གསུམ་པ་ཡེ་ཤེས་སེམས་དཔའ་སྤྱན་དྲངས་ཤིང་དམ་ཚིག་གི་དཀྱིལ་འཁོར་ལ་བཞུགས་སུ་གསོལ་བའི་སྦྱང་བྱ། བྱིས་པ་དེ་རང་དང་རིས་མཐུན་གྱི་
འགྲོ་བ་རྣམས་དང་བློ་གྲོས་ནུས་པ་མཉམ་པར་གྱུར་པའི་བག་ཆགས་སྦྱང་། སྦྱངས་འབྲས་སངས་རྒྱས་ཐམས་ཅད་དང་ཡེ་ཤེས་གཅིག་གྱུར་གྱི་དགོངས་
པ་གཉིས་སུ་མེད་པ་ཉིད་ཡིན། བཞི་པ་གཉིས་མེད་ཀྱི་དཀྱིལ་འཁོར་ལ་མཆོད་བསྟོད་བྱ་བ་ནི། འདིའི་སྦྱང་བྱ་བྱིས་པ་དེ་འདོད་ཡོན་ལ་སྤྱོད་ཅིང་

༄༅། །ཡུལ་ནོར་གྱི་བཅད་རིས་དང་ཁེ་གྲགས་སྒྲུབ་པའི་བག་ཆགས་སྦྱོང་བྱེད་ཕྱག་འཚལ་བ་དང་། མཆོད་པ་འབུལ་བ་དང་། བསྟོད་
པ་བྱ་བའོ། །སྦྱངས་འབྲས་སངས་རྒྱས་པའི་ཚེ་འབད་རྩོལ་མི་དགོས་པར་ཀུན་བཟང་མཆོད་པའི་སྤྲིན་རྟག་ཏུ་འབྱུང་བ་དང་། འཁོར་འདས་ཐམས་
ཅད་ཀྱི་ཕྱག་དང་མཆོད་པའི་གནས་བླ་ན་མེད་པར་འགྱུར་བ་ཡིན་ནོ། །དེ་ལྟར་དཀྱིལ་འཁོར་ནི་གཞི་ལ་ཡོད་པའི་རང་ངོའི་སྒྲིབ་པ་མཐའ་དག་དང་བྲལ་
བའི་ཚེ་འོག་མིན་དུ་རང་སྣང་བ་ལས་ཕྱོགས་གཤེད་ན་ཡོད་པར་མི་བལྟ་སྟེ་སྒྱུ་འཕྲུལ་དྲྭ་བ་ལས། འགྲོ་བ་ཀུན་ལ་རབ་གནས་པའི། །དཀྱིལ་
འཁོར་བསམ་ཡས་ལྷུན་གྲུབ་ནི། །རྟེན་དང་བརྟེན་པར་བྱས་པ་ཡི། །དཀྱིལ་འཁོར་མ་ལུས་ཡོངས་སུ་རྫོགས། །ཞེས་སོ། །དེ་ལ་དབྱེ་ན་རང་
བཞིན་གྱི་དཀྱིལ་འཁོར་དང་། གཟུགས་བརྙན་གྱི་དཀྱིལ་འཁོར། ལྷག་པའི་གཟུགས་བརྙན་གྱི་དཀྱིལ་འཁོར་དང་། ཏིང་ངེ་འཛིན་གྱི་དཀྱིལ་

འཁོར༑ ལྷག་པའི་ཏིང་ངེ་འཛིན་གྱི་དཀྱིལ་འཁོར། བྱང་ཆུབ་སེམས་ཀྱི་དཀྱིལ་འཁོར། ཚོམ་བུ་ཚོགས་ཀྱི་དཀྱིལ་འཁོར་དང་བདུན་ཕྱེས་ནས་ཕྲ་
ཞིང་ཞིབ་པའི་དགོངས་དོན་རྒྱུད་སྡེ་རྣམས་ལས་ལེགས་པར་གསུངས་པ་ལྟར་ཉམས་སུ་བླངས་ལ་སླ་ཆོས་གཟུ་ལུམ་དུ་མ་སོང་བར་བསྒོམ་པར་བྱ་ཞིང་། 
དེའང་མདོར་དྲིལ་ན་སྔགས་ཀྱི་ཐེག་པ་ཐབས་བསམ་གྱི་མི་ཁྱབ་པ་དང་ལྡན་པའི་ལྷའི་བསྐྱེད་རིམ་གྱི་ལམ་དུ། ཕོ་བྲང་རྣམ་སྣང་། རྗེས་ཆགས་
རྡོ་རྗེ་འཆང་། དབང་བསྐུར་མི་བསྐྱོད་པ། མཆོད་པ་དོན་གྲུབ། བསྟོད་པ་རིན་འབྱུང་། བདུད་རྩི་མྱོང་བ་འོད་དཔག་མེད་དེ་ཡན་ལག་དྲུག་རྫོགས་
སུ་ཉམས་སུ་བླང་བས་ཐ་དད་པའི་ཡེ་ཤེས་ལྔ་བྱང་ཆུབ་ཀྱི་སེམས་དང་དྲུག་གིས་བསོད་ནམས་དང་ཡེ་ཤེས་ཀྱི་ཚོགས་རྫོགས་ནས་ཚེ་གཅིག་ལ་ས་ཡི་
ཡོན་ཏན་རྣམས་རྫོགས་པས། དེའི་རང་བཞིན་དམ་ཚིག་པ་བསྐྱེད་ཅིང་། ཛས་ཡེ་ཤེས་སེམས་དཔའ་རྣམས་མདུན་མཁར་སྤྱན་དྲངས། ཧཱུྃ་

༄༅། །གིས་དམ་ཚིག་སེམས་དཔའི་སྤྱི་བོར་ཡེ་ཤེས་སེམས་དཔའ་རྣམས་གཞུགས། བྃཿགྱིས་དམ་ཡེ་དབྱེར་མེད་དུ་བཅིང་། ཧོས་
དགྱེས་པ་བསྐྱེད་པ་དང་དབང་ལྷ་སྤྱན་དྲངས་ཤིང་གློ་བུར་གྱི་དྲི་མ་སྦྱང་ཕྱིར་དབང་བསྐུར་རྒྱས་གདབ་རིགས་བདག་གི་དབུ་བརྒྱན་པ་དང་། བཞུགས་སུ་
གསོལ་བ་ལ་གདན་ཕུལ་བ་མཆོད་པའི་ལྷ་མོ་སྤྲོས་ཏེ་ཕྱག་འཚལ་ཞིང་མཆོད་ཅིང་བསྟོད་པ་རྣམས་སྐབས་ཐོབ་ཀྱི་ཆོ་ག་གང་ཡིན་ལ་རིག་པའི་མདས་
བསྣུན་པར་བྱའོ། །གཉིས་པ་གནད་སྲོག་སྡོམ་གཟེར་བཞིའི་མན་ངག་གཅེས་པར་བསྟན་པ་ལ་བཞི་ལས། དང་པོ་ཏིང་ངེ་འཛིན་གྱི་གཟེར་ནི། 
དམིགས་རྟེན་ལ་སོགས་པ་ལྷའི་རྣམ་པ་སེམས་རྩེ་གཅིག་ཏུ་བསྒོམ་པས་ལུས་ཐ་མལ་དུ་འཛིན་པའི་མངོན་ཞེན་ལྷའི་སྐུར་རྫོགས་ཏེ་ལྷ་དང་དངོས་སུ་
མཇལ་ཞིང་ཡུལ་གསུམ་གྱད་དུ་གྱུར་པ་ནི། དང་པོ་བསམ་པའི་ཡུལ་ཐམས་ཅད་ལྷ་དང་ལྷ་མོའི་རང་བཞིན་དུ་གསལ་བར་འབྱུང་། དེ་ནས་

མཐོང་བའི་ཡུལ་དུ་གསལ། དེ་ནས་རེག་པའི་ཡུལ་དུ་གསལ་བའི་སེམས་ལྷ་སྐུར་སྨིན་པའི་ལྷ་དང་ལྷ་འཕྲད་པ་ལ་གསལ་བ་གྱད་དུ་གྱུར་པ་ཞེས་
བྱ་སྟེ། རྒྱུད་ལས། ཏིང་འཛིན་གཟེར་ནི་ཐོད་སྐུ་ལ། །རྩེ་གཅིག་སེམས་བཟུང་ཡེངས་མི་བྱ། །ཡུལ་གསུམ་གྱད་དུ་འགྱུར་བ་དང་། །དཔལ་
ཆེན་ཧེ་རུ་དངོས་དང་མཇལ། །ལྡོག་པས་ཧེ་རུ་ཀ་མི་སྤྱོད། །ཏིང་འཛིན་མི་འགྱུར་གཟེར་མེད་ན། །སྐུ་ནི་ནམ་ཡང་མཐོང་མི་འགྱུར། །ཞེས་
གསུངས་པས་ཏིང་འཛིན་གྱི་གཟེར་འདི་སྔགས་ཀྱི་ལྟ་བ་ཁྱད་པར་ཅན་ཡིན་ཏེ་རྒྱུའི་ཐེག་པ་རྣམས་ཀྱིས་སྣོད་བཅུད་ཐམས་ཅད་སྟོང་པར་འཇོག་པ་ཙམ་
ཡིན་ལ། ལྷར་གསལ་བ་སོགས་མི་འདོད། དེ་མ་གསལ་ན་སྣོད་བཅུད་དག་མཉམ་ཆེན་པའི་དཀྱིལ་འཁོར་ནམ་ཡང་མཐོང་བར་མི་འགྱུར། 
སྔགས་ཀྱིས་སྣོད་བཅུད་ཐམས་ཅད་ཡེ་གདོད་མ་ནས་ལྷ་དང་དཀྱིལ་འཁོར་གྱི་རང་བཞིན་ཡིན་པ་ལ་དེ་ཡིན་ཚུལ་བཞིན་དུ་གསལ་བཏབ་ནས་བསྒོམ་

༄༅། །པས༑ མཐར་སྣང་སྲིད་དག་པ་རབ་འབྱམས་སུ་འཆར་བ་ནི་དེའི་དུས་སུ་གསར་དུ་གྲུབ་པ་ཞིག་མ་ཡིན་ཏེ་གདོད་མའི་གཞིའི་
གནས་ལུགས་མངོན་དུ་གྱུར་པ་ཡིན་ཏེ་སེམས་ཉིད་ངལ་བསོ་ལས། ཡེ་ནས་དཀྱིལ་འཁོར་ཡིན་པའི་བདག་ཉིད་ལ། ཡིན་པར་ཤེས་པའི་ཚུལ་གྱི་
གསལ་འདེབས་ལས། །མ་གྲུབ་པ་ལ་ཡང་སྒྲུབ་བྱེད་པ་མིན། །ཞེས་སོ། །གཉིས་པ་སྔགས་ཀྱི་གཟེར་ནི། གསུངས་བཟླས་པའི་རྣལ་
འབྱོར་ཏེ་རྩ་རྒྱུད་ལས། དབང་པོ་རབ་འབྲིང་ཐ་མ་ཡི༔ ཕྱི་ནང་ཛབ྄་དགོངས་གསུམ་ལྟར་བསྒྲུབ༔ ཅེས་པས་འདི་ལ་ལྔ། ངོ་བོ། ངེས་ཚིག །
དབྱེ་བ། བཟླས་པ་བྱ་ཚུལ། ཕན་ཡོན་དང་ལྔའོ། །དང་པོ་ནི་ཐབས་ཤེས་ཀྱི་ཡི་གེ་ཨ་ལི་ཀ་ལིར་འདུས་ཤིང་གྲུབ་པ་བཞིའི་བྱིན་གྱིས་བརླབས་པའི་
ནུས་མཐུ་ཅན་དུ་གྱུར་པ་ནི་ངོ་བོའོ། །གྲུབ་པ་བཞི་ནི་སྔགས་ཀྱི་ངོ་བོ་ཆོས་ཉིད་ཀྱི་རོལ་པ་ལས་མ་འདས་པས་ཆོས་ཉིད་ངོ་བོ་ཉིད་ཀྱིས་གྲུབ་པ། 

སྔགས་ཀྱི་ཐ་སྙད་ཙམ་དུ་ཆོས་ཅན་རང་བཞིན་གྱིས་གྲུབ་པ། ཡེ་ཤེས་ཡོན་ཏན་ཐམས་ཅད་བསྐྱེད་པས་བྱིན་གྱི་བརླབས་པས་གྲུབ་པ། ནད་གདོན་
སྡིག་སྒྲིབ་སྦྱོང་བས་མཐུས་གྲུབ་པ་དང་བཞིའོ། །གཉིས་པ་ངེས་ཚིག་ནི་མནའི་སྒྲ་ལས། ཡིད་ཀྱི་ཤེས་པ་བདེ་མྱུར་དུ་སྐྱོབ་པའི་དོན་གྱིས་སྔགས་
སོ༑ །གསུམ་པ་དབྱེ་བ་ལ་གསུམ། གསང་སྔགས་རིག་སྔགས་གཟུངས་སྔགས་ཏེ། དང་པོ་ཐབས་ཤེས་ཀྱི་བདག་ཉིད་དུ་ཡིག་འབྲུ་སྣང་བ་
བརྗོད་པས་ལོག་རྟོག་གི་གཉེན་པོའོ། །གཉིས་པ་ཤེས་རབ་ཡེ་ཤེས་ཀྱི་བདག་ཉིད་དངོས་པོའི་དོན་རིག་པས་མ་རིག་པའི་གཉེན་པོར་བྱེད་དོ། །གསུམ་
པ་དྲན་ཤེས་ཀྱི་བདག་ཉིད་ཆོས་ཀྱི་ཚིག་དོན་མི་བརྗེད་པར་འཛིན་པས་དྲན་ཉམས་ཀྱི་གཉེན་པོའོ། །གསང་སྔགས་ལ་རྒྱུ་མ་ནོར་བ་རྩ་བའི་སྔགས།
བསྐྱེད་པ་རྐྱེན་གྱི་སྔགས། བཟླས་པ་ལས་ཀྱི་སྔགས་དང་གསུམ་མོ། །དེ་དག་གི་ཚུལ་རྒྱས་པར་ཁྲིད་གཞུང་གདམས་སྙིང་ལས་གསལ་ལོ། །

༄༅། །བཞི་པ་སྔགས་བཟླ་ཚུལ་ལ་སྤྱི་བྱེ་བྲག་གཉིས་ལས། དང་པོ་བདག་མདུན་གྱི་ལྷ་དམ་ཚིག་སེམས་དཔར་བསྐྱེད་པའི་ཐུགས་
སྲོག་ཙིཏྟ་རིན་ཆེན་ཟུར་བརྒྱད་རྩེ་མོ་གྱེན་བསྟན་ཤེལ་གུར་ཕུབ་པ་ལྟ་བུའི་ནང་དུ་ལྷ་ཡེ་ཤེས་སེམས་དཔའ་ཚོན་གང་བ་ཙམ་གྱི་ཐུགས་ཀར་ཏིང་འཛིན་སེམས་
དཔའ་རྡོ་རྗེ་པདྨ་སོགས་ལྷ་གང་ཡིན་གྱི་ཕྱག་མཚན་རྣམ་པ་ནས་འབྲུ་ཙམ་གྱི་ལྟོ་བ་ཁོང་སེང་གི་དབུས་སུ་ཉི་ཟླའི་གདན་ཡུངས་དཀར་གྱི་གའུ་ཙམ་གྱི་སྟེང་
དུ་ཧཱུཾ་ཧྲཱིཿཨཱཿལ་སོགས་པ་ཡི་དམ་གང་ཡིན་གྱི་ཐུགས་སྲོག་སྤུས་བྲིས་པ་ཙམ་གྱེན་དུ་ལངས་ནས་མདུན་གཡས་ནས་བརྩམ་པའི་སྔགས་ཕྲེང་གི་ཡི་གེ་
ཤིན་ཏུ་ཕྲ་བ་གསལ་འཚེར་དང་ལྡན་པ་གཅིག་ལ་གཅིག་མ་རེག་པ་གཡོན་དུ་བཀོད་ཅིང་གཡས་སུ་འཁོར་བ་སོགས་ལ་རིག་པ་རྩེ་གཅིག་ཏུ་གཏད་ནས་
བགྲང་བས་འབྱུང་འཇུག་གནས་གསུམ་གསུང་གི་ངོ་བོར་དག་ཅིང་། ལྷའི་ལུང་བསྟན་པ་སོགས་གྲུབ་རྟགས་ཚད་དུ་ཕྱིན་པ་འོང་སྟེ་གསང་རྫོགས་

རྒྱུད་ལས། སྙིང་པོ་སྔགས་གཟེར་ཡོངས་རྫོགས་ཀྱི། །གཙོ་བོའི་སྔགས་དག་སེལ་མེད་བཟླ། །ཐུགས་སྲོག་ཧཱུཾ་དང་རྩ་སྔགས་བསྐོར། །གསལ་
བའི་འཕྲོ་འདུ་སྲོག་སྔགས་བགྲང་། །དེ་ཚེ་དཔལ་ཆེན་ལུང་ཡང་སྟོན། །ནུས་པའི་རྩལ་རྫོགས་ལྷ་རྣམས་འཁོར། །སྲོག་སྙིང་བསྙེན་སྒྲུབ་
གཟེར་མེད་ན། །ལྷ་དང་དམ་ཅན་འགུགས་མི་སྲིད། །ཅེས་སོ། །གཉིས་པ་བྱེ་བྲག་ཏུ་བཟླས་པ་ལ་གཉིས་ལས། དང་པོ་ཛབ྄་ཁང་དབྱེ་བ་དམ་
ཚིག་དང་ཡེ་ཤེས་པ་སོ་སོར་ཕྱེས་ལ་ཡེ་ཤེས་པ་མདུན་མཁར་བཞུགས་པར་བསམ་ལ། དམ་ཚིག་ལྷའི་ཐུགས་ཀར་ཧཱུཾ་ཡིག་སོགས་ཐུགས་སྲོག་ཟླ་
བ་ལྟ་བུའི་མཐར་སྔགས་སྐུར་མའི་ཕྲེང་བ་ལྟར་འཁོར་བ་ལས་སྔགས་ཕྲེང་འཕྲོས་ཡེ་ཤེས་པའི་ཞལ་དུ་ཞུགས་ཐུགས་ཀའི་སྔགས་ཕྲེང་ལ་ཕོག་པས་
ཐུགས་དམ་བསྐང་ནས་མཆོག་ཐུན་གྱི་དངོས་གྲུབ་སྔགས་ཀྱི་ཚུལ་དུ་གསང་བའམ། ལྟེ་བ་ནས་ཚུར་བྱུང་། བདག་གི་གསང་བའམ། ལྟེ་བ་ནས་

༄༅། །བརྒྱུད་ཐུགས་ཀའི་སྔགས་ཕྲེང་ལ་ཕོག་པས་དངོས་གྲུབ་ཐོབ་པར་བསམས་ནས་སྔགས་དེ་ཉིད་བར་མ་ཆད་པར་འགལ་མེ་ཀླད་ལ་བསྐོར་
བ་བཞིན་དུ་དམ་ཡེ། བདག་མདུན་ཡབ་ཡུམ་རྣམས་ཀྱི་བར་དུ་འཁོར་བའི་སྐབས་སུ་འོད་ཟེར་དཔག་ཏུ་མེད་པ་རྒྱལ་པོས་ཕོ་ཉ་བཏང་བ་ལྟར་ཡར་འཕྲོས།
རབ་འབྱམས་ཞིང་གི་རྒྱལ་བ་རྣམས་ལ་མཉེས་མཆོད་ཕུལ། སྐུ་གསུང་ཐུགས་ཀྱི་དངོས་གྲུབ་བསྡུས་ནས་བདག་མདུན་སོ་སོར་བསྟིམ་ཞིང་། ཡང་འོད་
ཟེར་མར་འཕྲོས། འགྲོ་བ་དྲུག་བར་དོ་དང་བཅས་པའི་སྡིག་སྒྲིབ་སྦྱང་བའི་མཐར་སྣང་སྲིད་སྣོད་བཅུད་ཐམས་ཅད་ལྷའི་རང་བཞིན་དུ་གྱུར་པའི་རང་
སྔགས་ཀྱི་སྒྲ་བུང་བའི་ཚང་ཞིག་པའམ། འབྲུག་སྟོང་ལྡིར་བ་བཞིན་དུ་འུར་ཏི་རི་རི་སྒྲོགས་པར་བསམ་ལ་བཟླ། གཉིས་པ་ཚོམ་བུ་ཚོགས་སྒྲུབ་ལ་
བསྙེན་སྒྲུབ་ཡན་ལག་བཞིས་གཞུང་བསྲང་བ་དང་སྦྱར་ན། དང་པོ་ཟླ་བ་སྐར་ཕྲེང་ལྟ་བུའི་ཛབ྄་དགོངས་བསྙེན་པའི་ཡན་ལག །གཉིས་པ་མགལ་

མེའི་འཁོར་ལོ་ལྟ་བུའི་ཛབ་དགོངས་ཉེ་བར་བསྙེན་པ། གསུམ་པ་རྒྱལ་པོའི་ཕོ་ཉ་ལྟ་བུའི་ཛབ་དགོངས་ནི་བསྒྲུབ་པའི་ཡན་ལག །བཞི་པ་བུང་བ་ཚང་
ཞིག་པ་ལྟ་བུའི་ཛབ྄་དགོངས་ནི་སྒྲུབ་ཆེན་གྱི་ཡན་ལག་གོ། །དེ་ལྟར་ཛབ྄་སྔགས་ཕྱི་ལྟར་སྒྲ་གསལ་དག་སྙན་པ། ནང་ལྟར་རྡོ་རྗེ་ཤུབ་བུར། ཕྲེང་
བ་དང་གོང་བས་ཐོས་ཙམ། གསང་བ་ལྟར་ལྕེ་མཆུ་ལ་མ་ལྟོས་པ་ཡིད་བཟླས་དང་། ཡང་གསང་བླ་མེད་ལྟར་སྒྲ་དབྱངས་མི་ཤིག་པའི་ནཱ་དའི་
འགོག་བཟླས། རྡོ་རྗེ་བཟླས་པ་རྩ་སྔགས་ཆ་གསུམ་བྱས་པའི་རང་གི་དབུགས་འབྱིན་འཇུག་གནས་གསུམ་དང་བསྟན་པ། ཡང་གསང་ལྟར་རང་
ལྷའི་སྔགས་ཕྲེང་འཁོར་བཞིན་རིག་སྟོང་ཁྱབ་གདལ་ཆེན་པོའི་ངང་དུ་ཕྱམ་བརྡལ་བར་བྱའོ། །མཐར་ཡེ་ཤེས་པ་བདག་དམ་ཚིག་པ་ལ་བསྟིམ་པ་
སོགས་ནས་དཀྱིལ་འཁོར་མཐའ་བསྡུ་སྣོད་བཅུད་བསྲུང་འཁོར་ལ་བསྡུ་བ་ནས་རིམ་གྱིས་ནཱ་དའི་བར་བསྡུ་ཞིང་སྟོང་ཉིད་ཀྱིས་རྟག་མཐའ་བསལ་དེའི་

༄༅། །ངང་ལས་ལྷའི་འཁོར་ལོ་ལྡང་བས་ཆད་མཐའ་བསལ་བའི་བར་དུ་ཤིས་བརྗོད་བསྔོ་སྨོན་བཅས་རང་གཞུང་རྣམས་ནས་ཤེས་པར་
བྱས་ནས་རང་གི་ཉམས་འོག་ཏུ་ཚུད་པར་བྱའོ། །ལྔ་པ་ཕན་ཡོན་ནི་གསུང་རྒྱུད་རིན་ཆེན་འབྲུག་སྒྲ་ལས། ལྷ་བསྐྱེད་སྔགས་ལ་འབད་པ་ན། །
སྟོབས་དང་ནུས་པ་བསམ་མི་ཁྱབ། །མཆོག་དང་ཐུན་མོང་ལ་སོགས་པའི། །ཇི་ལྟར་ཡིད་ལ་འདོད་པ་རྣམས། །འགྲུབ་པ་འདི་ལ་ཐེ་ཚོམ་མེད། །
འཇིག་རྟེན་འདས་པའི་ལོངས་སྤྱོད་ཀྱང་། །སྔགས་ལ་བརྩོན་པས་འགྲུབ་པར་འགྱུར། །འཇིག་རྟེན་ལོངས་སྤྱོད་སྨོས་ཅི་དགོས། །དེས་ན་སྣང་
སྲིད་འཁོར་འདས་ཀྱི། །ཆོ་འཕྲུལ་ནུས་སྟོབས་སྔགས་ཀྱི་བྱེད། །སྔགས་ཀྱི་ནུས་སྟོབས་བསམ་མཐའ་ཡས། །དེ་ཕྱིར་སྔགས་པས་སྔགས་
ལ་བརྩོན། །ཞེས་གསུངས་སོ། །གསུམ་པ་དགོངས་པ་མི་འགྱུར་བའི་གཟེར་ནི་དཔལ་ཆེན་པོ་སོགས་ཞི་ཁྲོའི་ཚོགས་ཇི་ལྟར་བསྒྲུབ་ཀྱང་དེ་

ཉིད་རང་སེམས་དེ་བཞིན་ཉིད་ཀྱི་རང་རྩལ་ཡིན་ཏེ། གཞན་ནས་མ་བྱུང་བར་རང་གི་སེམས་ཉིད་ཡེ་ནས་ལྷའི་སྐུ་དང་ཡེ་ཤེས་ཀྱི་རང་བཞིན་ཡིན་པ་དེ་
ཚུལ་བཞིན་དུ་རྟོགས་ན། ལྷ་དང་ཆོས་ཉིད་རོ་མཉམ་ཆེན་པོར་བཅུད་དུ་སྨིན་པ་ཡིན་ཏེ་རྒྱུད་པདྨའི་ཞལ་ལུང་ལས། དགོངས་པའི་གཟེར་ནི་ཁྲོ་
བོའི་ལྷ། །ཡོངས་རྫོགས་དཔལ་ཆེན་རང་སེམས་ལས། གུང་ན་མེད་ཅིང་རཱུ་ཏྲ་ཡང་། །ལོག་ན་མེད་དོ་རང་གི་སེམས། །ཞེས་སོ། །བཞི་
པ་འཕྲོ་འདུ་ཕྲིན་ལས་ཀྱི་གཟེར་ནི། རྣམ་བཞིའི་ཕྲིན་ལས་ཐམས་ཅད་རང་གི་དབང་དུ་བྱེད་པའི་ཆོ་འཕྲུལ་ཆེན་པོ་འགྱེད་པ་སྟེ་དཔེར་ན་སྤྱན་འདྲེན་
དུས་སུ་སྔགས་ཀྱི་འོད་ཟེར་ཕྱག་རྒྱ་བཞིའི་ཕྲིན་ལས་ཐམས་ཅད་ལ་རང་དབང་བྱེད་པའི་རྣམ་པ་ཅན་དང་། ཕྱག་མཆོད་སོགས་ལ་འདོད་ཡོན་གྱི་ལྷ་མོ་
དཔག་མེད་སྤྲོ་བསྡུ་དང་། དེ་བཞིན་དུ་ཞི་བའི་ལས་སྒྲུབ་དུས་སུ་སྔགས་ཕྲེང་འོད་ཟེར་སྤྲུལ་པའི་ཕོ་ཉ་དཀར་པོའི་སྤྲོ་བསྡུ། རྒྱས་པ་སེར་པོ། 

༄༅། །དབང་ལ་དམར་པོ། དྲག་པོར་ལྗང་གུ་འགྱེད་པ་ནི་རྣམ་བཞིའི་ལས་དང་ཕན་གནོད་སོགས་གང་བསམ་ཐོགས་མེད་དུ་འགྲུབ་པའི་
གནད་ཤིན་ཏུ་གཅེས་པ་ཡིན་ཏེ། དཔེར་ན་གསེར་དངུལ་ཟང་རག་རྣམས་བཞུ་བཏུལ་གྱི་ལས་ལ་ཚ་ལ་དཀར་པོ་གཅེས་པ་ལྟ་བུ་སྟེ་གསང་རྫོགས་རྒྱུད་
ལས། འཕྲོ་འདུ་གཟེར་ནི་དམིགས་པ་ཡི། །བསྒྱུར་ཁ་ཤེས་ན་འདོད་དགུར་འགྱུར། །ཏིང་ངེ་འཛིན་གྱི་འཕྲོ་འདུ་ཡི། །སེམས་ཀྱི་ནུས་པ་རྩལ་
རྫོགས་ཏེ། །གང་ལྟར་བསམ་པ་དེ་ལྟར་སྣང་། །སྔགས་དང་ཕྱག་རྒྱའི་བྱིན་བརླབས་མཐུས། །ཞི་རྒྱས་དབང་དང་མངོན་སྤྱོད་སོགས། །ཕན་
གནོད་ལས་ཀ་གང་ཡང་འགྲུབ། །ཅེས་སོ། །དེ་ལྟ་བུའི་སྲོག་སྡོམས་གཟེར་བཞིའི་མན་ངག་གནད་དུ་ཚུད་ན། ཡི་དམ་ལྷའི་སྐུ་དངོས་སུ་མཐོང་
བས་འཁོར་འདས་ཀུན་གྱི་སྐུའི་སྲོག་དུས་གཅིག་ཏུ་འཕྲོག །ངག་གི་བདེན་པའི་ཚིག་ཐམས་ཅད་འགྲུབ་པས་འཁོར་འདས་ཐམས་ཅད་ཀྱི་གསུང་གི་

སྲོག་འཕྲོག །ཆོས་ཉིད་རང་རིག་ལ་རང་དབང་ཐོབ་པས་འཁོར་འདས་ཀུན་གྱི་ཐུགས་ཀྱི་སྲོག་འཕྲོག །ཡི་དམ་ལྷའི་སྐུ་གསུང་ཐུགས་དང་རང་
གི་སྒོ་གསུམ་དབྱེར་མེད་དུ་མ་རོ་གཅིག་ཏུ་འདྲེས་པས་འཁོར་འདས་ཀྱི་སྟོང་སྲོག་དུས་གཅིག་ལ་ཐོབ་ནས་ཡེ་ཤེས་ཀྱི་རྩལ་འབྱོངས་ཕྲིན་ལས་སྣ་
ཚོགས་ལ་རང་དབང་བསྒྱུར་བ་ཡིན་ནོ། །གསུམ་པ་ལམ་ཁྱེར་ཤེས་པ་བཅུ་ཉམས་སུ་ལེན་ཚུལ་ལ། མཉམ་བཞག་ཐམས་ཅད་དུ་བསྐྱེད་
རིམ་ལྷའི་རྣལ་འབྱོར་གྱི་འཁོར་ལོ་དང་། རྗེས་ཐོབ་ཐམས་ཅད་དུ་བདེན་ཞེན་གྱི་འཛིན་པ་བཤིག་པའི་ཕྱིར་དུ་སྒྲུབ་ཐབས་ཐམས་ཅད་སྒྱུ་མ་ལྟ་བུ་
ཤེས་པར་བྱ། མིང་ཚིག་ཐམས་ཅད་སྨིག་རྒྱུའི་རི་དྭགས་འབྲིད་པ་ལྟར་ཤེས་པར་བྱ། སྤྱོད་ལམ་ཐམས་ཅད་རྨི་ལམ་ལྟར་ཤེས་པར་བྱ། དངོས་
པོ་ཐམས་ཅད་མེ་ལོང་གི་གཟུགས་བརྙན་ལྟར་རང་བཞིན་མེད་པར་ཤེས་པར་བྱ། གནས་ཡུལ་ཐམས་ཅད་དྲི་ཟའི་གྲོང་ཁྱོར་ལྟར་ཤེས་པར་བྱ། 

༄༅། །སྒྲ་ཐམས་ཅད་བྲག་ཆ་ལྟར་ངོ་བོས་སྟོང་པར་ཤེས་པར་བྱ། ལྷ་སྐུ་ཐམས་ཅད་ཆུ་ནང་གི་ཟླ་བ་ལྟར་སྣང་བཞིན་དུ་མ་གྲུབ་པར་
ཤེས་པར་བྱ། མཚན་མེད་ཀྱི་ཏིང་ངེ་འཛིན་ནི་རྒྱ་མཚོ་ལྟ་བུ་ལ་མཚན་བཅས་ཀྱི་ཏིང་ངེ་འཛིན་ནི་ལྦུ་བ་ལྟ་བུར་ཤེས་པར་བྱ། འཕྲོ་འདུ་ཐམས་ཅད་མིག་
ཡོར་ལྟར་སྣ་ཚོགས་སུ་འགྱུར་བར་ཤེས་པར་བྱ། ཆོ་འཕྲུལ་ཐམས་ཅད་སྤྲུལ་པ་ལྟར་རྣམ་པ་སྣ་ཚོགས་མཚན་ཉིད་མེད་པར་ཤེས་པར་བྱ་བ་དང་བཅུའོ། །
བཞི་པ་འབྲས་བུ་རིག་འཛིན་བཞིར་སྦྱོར་ཚུལ་ལ་བསྙེན་བསྒྲུབ་ཡན་ལག་བཞིའི་སྒྲོམ་དུ་རིག་འཛིན་རྣམ་བཞིའི་གོ་འཕང་ལ་སྦྱོར་བའི་ལམ་ཐེག་པ་འོག་
མར་མ་གྲགས་པའི་སྔགས་ཀྱི་ཁྱད་ཆོས་ཐུན་མོང་མ་ཡིན་པ་ལྟར་བཤད་པ་ལ་བཞི་ལས། དང་པོ་བསྙེན་པའི་ཡན་ལག་ཏུ་ཚོགས་སྦྱོར་གཉིས་ལས། 
དང་པོ་ཚོགས་ལམ་མོས་སྤྱོད་ཀྱི་ལྷ་སྐུ་ཕྲ་མོའི་ཏིང་ངེ་འཛིན་ཕྱག་རྒྱ་གཅིག་པ་སོགས་ཏིང་འཛིན་ཐུགས་སྲོག་སྔགས་ཕྲེང་དང་བཅས་པ་ཡུལ་གསུམ་

གསལ་བ་ལ་བློ་བཞག་སྟེ་བསྒོམ་པ་སྔགས་ཀྱི་དྲན་པ་ཉེར་བཞག་བཞི་སྟེ། ལུས་དྲན་པ་ཉེ་བ་བཞག་པ་ལྷ་བསྒོམ་པ། ངག་དྲན་པ་ཉེར་བཞག་
སྔགས་བཟླ་བ། ཡིད་དྲན་པ་ཉེར་བཞག་ཏིང་འཛིན་བསྒོམ་པ། ཚོར་བ་དྲན་པ་ཉེ་བར་བཞག་པ་སྣང་སྲིད་ལྷར་གསལ་བ་ལ་སོགས་པའི་རྟེན་ཅིང་
འབྲེལ་བ་ལས་ལམ་གྱི་ཡོན་ཏན་སྐྱེས། གཉིས་པ་སྦྱོར་ལམ་ལ་ཚོགས་ལམ་གྱི་དྲན་པ་ཉེར་བཞག་བཞི་སོགས་བསྒོམ་པའི་རྟེན་འབྲེལ་ལས་
སྦྱོར་ལམ་རླུང་སེམས་ཀྱི་ལྷ་སྐུའི་ཡོན་ཏན་མངོན་དུ་སྣང་སྟེ་ཤེས་བྱའི་ཉམས་སུ་འབྱུང་བ་ལྔའི་རླུང་སེམས་རྣམས་རིམ་གྱིས་དབུ་མར་ཞུགས་
རྟགས་སུ་དུ་བ་དང་། སྨིག་རྒྱུ་དང་། སྲིན་བུ་མེ་ཁྱེར་དང་། སྤྲིན་མེད་ཀྱི་ནམ་མཁའ་ལྟ་བུ་འབྱུང་ལ་དེ་ཉམས་ཀྱི་སྣང་བ་མཆེད་པའི་རྟགས་སུ་
ཤེས་པར་བྱ། རྨི་ལྟས་ནའང་རྟག་པར་གཅེར་བུར་ཕྱུང་བ་བག་ཆགས་བྱང་རྟགས། ནམ་མཁའི་སྐས་ལ་འཛེགས་ན་ས་ཐོབ་རྟགས། སེངྒེ་

༄༅། །གླང་ཆེན་ཞོན་པ་ས་ནོན་རྟགས། སྐུ་གཟུགས་ཞལ་འཛུམ་པ་ལུང་བསྟན་ཐོབ་རྟགས་ཏེ་མདོར་ན་རྡོ་རྗེ་བཀོད་པ་ལས་གསུངས་པ་
བཞིན་ལམ་རྟགས་ཀྱི་རིམ་པ་བསམ་གྱིས་མི་ཁྱབ་པ་འབྱུང་། དེའི་ཚེ་ལྷག་པའི་དགའ་སྤྲོ་སྐྱེ་ན་བདུད་ཀྱིས་གླགས་ལྟ་བས་བཟང་པོ་ལ་རེ་བ་མེད་
པར་བྱའོ། །སྦྱོར་ལམ་ལ་བཞི་ཡོད་པའི་དང་པོ་དྲོད་ཐོབ་པ་ནི་ཕྱི་ཡི་དྲོད་ལྷ་སྒོམ་པའི་ཚེ། རྡུལ་ཕྲན་དང་། ཡི་གེ་དང་། ཕྱག་མཚན་དང་། སྐུ་
ཕྲ་མོ་ལ་སོགས་པ་དང་། མེ་དང་རླུང་། ས་ཆུ་སོགས་ཀྱི་ཁ་དོག་དང་སྐྱེ་མཆེད་མཐོང་ལ། ནང་གི་དྲོད་ལྷ་བསྒོམ་པའི་ཚེ་དབུགས་ཕྱི་ནང་དུ་རྒྱུ་བ་
མི་ཚོར་བ་འབྱུང་། གསང་བའི་དྲོད་སྤྱོད་ཡུལ་ཐམས་ཅད་སྒྱུ་མ་ལྟར་ཤེས་པ་དང་། རྩོལ་སྒྲུབ་ཀྱི་རྐྱེན་ལ་མི་ལྟོས་པར་ཆོས་ཐམས་ཅད་ཡེ་ནས་
སངས་རྒྱས་པར་རྟོགས་པས་སྤྱོད་ཡུལ་ཡེ་ཤེས་སུ་གསལ་བར་འབྱུང་། ཕྱིའི་རྟགས་འོད་དང་སྒྲ་དང་དྲི་དང་སྐུ་གཟུགས་ཞལ་འཛུམ་པ་དང་། མར་

མེ་རང་འབར་བ། བྷནྡྷ་ནམ་མཁར་འཕར་བ། ཁམས་བདེ་བ་དང་དྭངས་བ་འདྲེན་པ་སོགས་འོང་། ནང་རྟགས་སྔར་ལས་སྙིང་རྗེ་ཆེ་བ། ཆགས་
པ་ཆུང་བ། ཕྱོགས་རིས་བྲལ་བ། དམ་ཚིག་ལ་རྩིས་ཆེ་བ། བླ་མ་དང་མཆེད་གྲོགས་ལ་གདུང་བ། འབྲས་བུ་བཟང་པོ་ལ་མི་རེ་བ། འཁོར་
བར་མི་དོགས་པ། བདུད་ལ་ཉམས་མི་ང་བ་སོགས་མང་དུ་འབྱུང་། དེ་དག་གང་ལའང་དགའ་བྲོད་མེད་པར་བྱའོ། །གཉིས་པ་རྩེ་མོ་ལ་དབང་
བས༑ ནང་གི་ཉོན་མོངས་པ་ལྔ། ཕྱིའི་ཡུལ་ལ་མི་སྐྱེ་བ་དང་། ཕྱིའི་འབྱུང་ལྔའི་གནད་པས་ལུས་ལ་མི་ཚུགས་པ་སོགས་སྣང་སེམས་འདྲེས་
པའི་རྟག་འབྱུང་ངོ་། །གསུམ་པ་བཟོད་པ་ལ་དབང་བས་སྣང་བ་རྣམ་འབྱེད་ལས་སུ་རུང་བས་བྱེ་མ་ལས་གསེར། སྐམས་ལས་ཆུ། སོལ་བ་
ལས་ལྗོན་ཤིང་སྐྱེ་བ་སོགས་སྣང་བ་དང་སེམས་ལ་དབང་ཐོབ་པའི་རྟགས་རྣམས་མངོན་ཞིང་ལུས་ཐ་མལ་ལས་མ་གྱུར་ཀྱང་། སེམས་ལྷའི་སྐུར་

གསང་ཆེན་རིགས་གཅིག་ནས་ཕྱག་རྒྱ་སྤྲོས་པའི་བར་གྱི་བདག་ཉིད་ནི་བཞི་ལས། དང་པོ་དཀྱིལ་འཁོར་སྤྲོ་བ་རྒྱས་འབྲིང་བསྡུས་གསུམ། གཉིས་
པ་ཚོམ་བུ་སྤྲོ་བ་ལ་གཅིག་པ། གསུམ་པ། ལྔ་པ་གསུམ། གསུམ་པ་གྲངས་སྤྲོ་བ་ལ། སྟོང་ལ་བསླབ་པ། ཉི་ཁྲི་བཞི་སྟོང་ལ་བསླབ་པ། 
བསམ་ཡས་ལྷུན་གྲུབ་ལ་བསླབ་པ་དང་གསུམ། བཞི་པ་ཞལ་ཕྱག་སྤྲོ་བ་ལ་རྒྱས་འབྲིང་བསྡུས་གསུམ་གྱི་རྣམ་བཞག་རྒྱས་པ་གཞན་ལས་ཤེས་ཤིང་
དེ་ལྟ་བུའི་ལྷའི་རྩལ་སྣང་གོང་འཕེལ་དུ་གསལ་བརྟན་ཆོས་ཉིད་བདེ་བ་ཆེན་པོའི་དོན་དང་འདྲེས་པར་ཉམས་སུ་བླངས་པས། བྱང་ཆུབ་ཡན་ལག་
བདུན་གྱི་ཡོན་ཏན་མངོན་དུ་སྣང་ཞིང་། སེམས་མཐོང་ལམ་སྐྱེས་པའི་ས་དང་པོ་ཐོབ་སྟེ་འཕགས་པ་ཞེས་བྱའོ། །དེའི་དུས་སུ་མངོན་ཤེས་ལྔ་
འབྱུང་སྟེ། ཉེ་རིང་མེད་པར་གཟུགས་མཐོང་། སྒྲ་ཐོས་པས་མིག་དང་རྣ་བའི་མངོན་ཤེས། སེམས་ཅན་རྣམས་ཀྱི་སྔར་གྱི་སྐྱེ་བ་དང་། ད་

སྨིན་པས་རྣམ་སྨིན་རིག་འཛིན་ཞེས་བྱ་སྟེ། སྒྱུ་འཕྲུལ་ལས། རྒྱ་མིག་རྒྱས་ཇི་ལྟ་བར། །ཕྱག་རྒྱ་ཐོབ་ལ་མ་རེག་པའི། །
གཟུགས་རྫོགས་སྟོབས་ཅན་དེ་ཁོ་ན། །ཞེས་པས། རྒྱ་མིག་ནི་ལུས་ལ། རྒྱ་ས་ནི་སེམས་ཕྱག་ཆེན་ཐོབ་པའི་དོན་ཡིན། འདི་ཉིད་ཆོས་མཆོག་
མ་ཐོབ་པར་ཚེ་ཡི་དུས་བྱས་ནའང་བར་དོར་ཕྱག་རྒྱ་ཆེན་པོ་ཐོབ་སྟེ། རྣམ་སྨིན་གྱི་ལུས་དོར་བ་དང་། སེམས་ལྷའི་སྐུར་སྨིན་ཟིན་པའི་ཕྱིར་ཏེ། དཔེར་
ན་རྐོས་ཕོར་དང་སཙྪ་ལྟ་བུའོ། །བཞི་པ་ཆོས་མཆོག་ནི་འདིའི་སྐབས་སུ་ཏིང་འཛིན་སྟོབས་ཆེན་རྣམས་ལུས་ཐོག་དེ་ལ་ཆོས་མཆོག་ཐོབ་ན་ཚེ་དབང་རིག་
འཛིན་ཏེ་པདྨ་དང་བཱི་མ་ལྟར་རོ། །དེ་སྐད་དུ་སྒྱུ་འཕྲུལ་ལས། ཚེ་ལ་དབང་བའི་རིག་འཛིན་ཐོབ། །ཟླ་དྲུག་བཅུ་གཉིས་བཅུ་དྲུག་གིས། །དབང་
བསྒྱུར་རིགས་ཀྱི་དམ་པ་ཐོབ། །ཅེས་གསུངས་པ་ལྟར་རོ། །གཉིས་པ་ཉེ་བར་བསྙེན་པའི་ཡན་ལག་ཏུ། མཐོང་ལམ་འོད་གསལ་གྱི་ལྷ་སྐུ་

༄༅། །ནམ་འཆི་མཐར་གང་དུ་འཕོ་བ་མཁྱེན་པ་དུས་ཀྱི་མངོན་ཤེས། འགྲོ་བ་རྣམས་གང་ལ་གང་འདུལ་དེར་སྟོན་ནུས་པ་བྱ་བ་སྒྲུབ་པའི་
མངོན་ཤེས། འཁོར་འདས་ཀྱི་ལེགས་ཉེས་བདེ་སྡུག་ཇི་ལྟ་བ་བཞིན་དུ་མཁྱེན་པ་ཟག་ཟད་ཀྱི་མངོན་ཤེས། ཆོ་འཕྲུལ་བཞི་ལ་སོགས་པ་ཐོབ་ཅིང་སྤྲུལ་
པའི་སྐུ་ལ་དངོས་སུ་ཆོས་ཉན་པས། དོན་རང་གི་མཚན་ཉིད་མངོན་དུ་བྱས་པའི་ཆོས་མཆོག་ཆེན་པོ་མཐར་ཕྱིན་ནས། སྙིགས་མའི་ལུས་དྭངས་མ་
འོད་ཀྱི་ལུས་རྡོ་རྗེའི་སྐུ་གྲུབ་ཅིང་སྐྱེ་འཆི་མེད་པའི་ཚེ་དབང་རིག་འཛིན་ཏེ། ལམ་རིམ་ལས། དོན་མཐོང་འཇུག་པ་མཐར་ཕྱིན་པའི། །ཚོགས་བརྒྱད་
བསྒྲུབ་པའི་དངོས་གྲུབ་ཀྱི། །ལུས་ཁམས་སྐྱེ་གནས་ཟག་པ་ཟད། །རྡོ་རྗེའི་ལུས་གྱུར་ཚེ་ཡི་རིགས། །མཐོང་བའི་ཆོས་ལ་མྱ་ངན་འདའ། །ལུས་
མ་བོར་བ་རྒྱལ་བའི་སྲས། །འཇིགས་པ་ཀུན་བྲལ་ཆོ་འཕྲུལ་རྫོགས། །ཞེས་སོ། །གསུམ་པ་སྒྲུབ་པའི་ཡན་ལག་ཏུ་སྒོམས་ལམ། སློབ་པའི་

ཟུང་འཇུག་གི་ལྷ་སྐུ་རྫོགས་པར་སྟོན་པ་ནི། རང་གི་མཚན་ཉིད་འཁྲུལ་པ་དང་བྲལ་བས་མཉམ་བཞག་གི་ངོ་བོར་སངས་རྒྱས་རྣམས་དང་ཆོས་མཚུངས་ཀྱང་། 
རྗེས་ཐོབ་ལ་ཁྱད་པར་ཡོད་པའི་ཆོས་ཉིད་མཉམ་པར་རྩལ་སྦྱངས་ཤིང་ལུས་དཀྱིལ་གྱི་རྟེན་ལ་མི་གཡོ་བའི་ཏིང་ངེ་འཛིན་གྱི་ངང་ནས་ཆོ་འཕྲུལ་སྣ་ཚོགས་གྲུབ་
པའི་ལུས་དཀྱིལ་འཁོར་གྱི་རང་བཞིན་འཇའ་ཚོན་ལྟར་སྣང་ཞིང་། སེམས་ས་དགུའི་དྲི་མ་སྦྱོང་བ་ལ་མཚན་མ་དང་བྲལ་བའི་ཡེ་ཤེས་འོད་གསལ་གྱི་སྐུར་
འཕགས་ལམ་ཡན་ལག་བརྒྱད་ཀྱི་ཆོས་ཡོངས་སུ་རྫོགས་པས་ལོངས་སྤྱོད་རྫོགས་པའི་སྐུ་ལ་དགོངས་པ་དང་བརྡས་ཆོས་ཉན་པའང་འགྲུབ་པས་འཕགས་
པ་ཆེན་པོ་ཞེས་བྱ། འདིར་སྒོམ་ལམ་ས་གཉིས་པ་ནས་བཅུ་པའི་བར་དུ་སྤྱིར་ཕྱག་རྒྱ་ཆེན་པོའི་རིག་འཛིན་ཞེས་བྱ་སྟེ། རྒྱུད་ལས། རང་ལུས་
རྒྱལ་བའི་ཕྱག་རྒྱ་ཆེ། །གོམས་པ་མངོན་དུ་གྱུར་པའི་ལྷ། །མཚན་དང་དཔེ་བྱད་རྒྱན་དང་ལྡན། །ཕྱག་རྒྱ་ཆེན་པོའི་རིག་འཛིན་ནོ། །ཞེས་སོ། །

༄༅། །བྱེ་བྲག་ཏུ་དབྱེ་ན་ས་གཉིས་པ་ནས་ལྔ་པའི་བར་ལ་རྟོགས་པ་རྡོ་རྗེ་ལྟ་བུས་རང་སའི་སྒྲིབ་པ་འཇིག་པའི་ཕྱིར་རྡོ་རྗེའི་རིག་འཛིན་དྲུག་
པ་ཤེས་རབ་ཀྱི་ཕ་རོལ་ཏུ་ཕྱིན་པ་གཙོ་བོར་སྤྱོད་ཅིང་ཆོས་འཁོར་བསྐོར་བ་དང་། བདུན་པ་ཐབས་ལ་མཁས་པས་འཁོར་ལོ་ལྟར་འཕྲུལ་སངས་ཆེ་བའི་
ཕྱིར༑ དེ་གཉིས་འཁོར་ལོའི་རིག་འཛིན། བརྒྱད་པ་རྣམ་པར་མི་རྟོག་པའི་ཡེ་ཤེས་རིན་པོ་ཆེ་ལྟར་རང་གི་ཁམས་རྣམ་པར་དག་པ་ལ་དབང་ཐོབ་པས་
རིན་པོ་ཆེའི་རིག་འཛིན། དགུ་པ་ཆགས་པ་མེད་པས་ཞིང་སྦྱོང་བས་པདྨའི་རིག་འཛིན། བཅུ་པ་ཕྲིན་ལས་ཕུན་སུམ་ཚོགས་པས་སེམས་ཅན་གྱི་
དོན་བྱེད་པས་རལ་གྲིའི་རིག་འཛིན་ཞེས་བྱ་སྟེ། ལམ་རིམ་ལས། ལོངས་སྤྱོད་གཉིས་པ་ཕྱག་རྒྱའི་རིགས། །རྡོ་རྗེ་འཁོར་ལོ་རིན་ཆེན་དང་། །
པདྨ་རལ་གྲིའི་རིག་འཛིན་ནོ། །ཞེས་པས། དཔེར་ན་སློབ་དཔོན་པདྨས་བལ་ཡུལ་དུ་ཡང་དག་གི་དཀྱིལ་འཁོར་ལ་བརྟེན་ནས་ཕྱག་རྒྱ་ཆེན་པོའི་

རིག་འཛིན་ལ་ན་འཕར་བའི་ཚུལ་བསྟན་ནས་ཕྲིན་ལས་བཞི་ལ་དབང་བསྒྱུར་བ་ལྟ་བུ་སྟེ། སྒྱུ་འཕྲུལ་རྒྱས་པ་ལས། བསྒྲུབ་ནས་སྒོམ་པའི་ལམ་ལ་
འབད༑ ལྷ་སྐུ་མཇལ་ཚེ་ཕྱག་རྒྱ་ཆེ། །ཞེས་སོ། །བཞི་པ་སྒྲུབ་པ་ཆེན་པོའི་ཡན་ལག་ཏུ་མི་སློབ་པའི་ལམ་རྫོགས་པར་སྟོན་པ་ནི། དཔེར་ན་
ཨིནྡྲ་བྷུ་ཏི་འཁོར་ཚོམ་བུ་འབུམ་དང་བཅས་དཀྱིལ་འཁོར་གཅིག་ཏུ་ལྷུན་གྲུབ་རིག་འཛིན་གྱི་ས་ལ་སྦྱོར་བ་ལྟར་ཏེ། འདིར་ལམ་འོག་མའི་གནས་ཐམས་
ཅད་མཐར་ཕྱིན་ནས་ཚོགས་ཀྱི་སྒྲུབ་པ་གཙོ་ཆེ་བའི་དཀྱིལ་འཁོར་དུ་ལྷུན་གྲུབ་རིག་འཛིན་སངས་རྒྱས་དང་ཆེ་བའི་ཡོན་ཏན་ཕལ་ཆེར་མཉམ་ཡང་སྐད་
ཅིག་གཅིག་གི་བྱེ་བྲག་ཕྱེད་པའི། བོགས་དབྱུང་དུ་ཡོད་པའི་སློབ་བྱ་མཐར་ཐུག་པའི་ཡེ་ཤེས་སངས་རྒྱས་ཆོས་སྐུའི་ཞལ་མཐོང་བ་ནི་ལྷུན་གྲུབ་
རིག་འཛིན་ཞེས་བྱ་སྟེ། ལམ་རིམ་ལས། སྔ་མའི་རིགས་ལ་མཐུ་རྫོགས་པས། །བཤད་པ་བཞིན་དུ་དྲི་མ་སྦྱངས། །སངས་རྒྱས་ས་ཡི་

༄༅། །ཤེས་རབ་གསུམ། །ལྷུན་གྱིས་གྲུབ་པའི་རིག་འཛིན་གྱུར། །ཞེས་སོ། །འདི་ས་བཅུའི་རྒྱུན་མཐའི་རྣམ་གྲོལ་ཆེན་པོའི་ལམ་ཡིན་
ཅིང་༑ སངས་རྒྱས་ཀྱིས་ཇི་བཞིན་པ་ནི་ཅུང་ཟད་ཙམ་མ་ཡིན་ཏེ། རྡོ་རྗེ་འཆང་གི་རྒྱལ་ཚབ་ཕྱག་ན་རྡོ་རྗེས་མཛད་པ་ལྟ་བུའོ། །དེས་ན་སློབ་བྱ་མཐར་
ཐུག་གི་ལམ་དང་། སློབ་རྒྱུ་མེད་པའི་ས་གཉིས་ཀྱི་མཚམས་དེར། ལྷུན་གྲུབ་རིག་འཛིན་ཞེས་བཏགས་སོ། །དེ་ནས་སྒོམ་དུ་མེད་པའི་ལམ་སློབ་
རྒྱུ་མེད་པའི་ས། སྐུ་གསུམ་གྱི་སངས་རྒྱས་ཀྱི་ས་དངོས་ནི། ད་དུང་དེའི་ཡོན་ཏན་རྣམས་ཇི་བཞིན་པ་སྟོབས་སུ་གྱུར་ནས་བླ་ན་མེད་པའི་ཁྱད་པར་
ཅན་སྔགས་ཀྱི་ས་བཅུ་གཅིག་ཀུན་ཏུ་འོད་ཀྱི་ས་དང་། བཅུ་གཉིས་མ་ཆགས་པདྨ་ཅན་དང་། བཅུ་གསུམ་ཡི་གེ་འཁོར་ལོ་ཚོགས་ཆེན་རྡོ་རྗེ་འཛིན་
པའི་སར་སྤྱོད་ཡུལ་སྐད་ཅིག་མས་བསྒྲོད་ནས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ལ་ལོངས་སྤྱོད་པས་

སྐུམ༑ ཁ་སྦྱོར་ཡན་ལག་བདུན་ལྡན་རྡོ་རྗེ་འཆང་གི་སར་སངས་རྒྱས་པ་ཡིན་ཀྱང་། ཐབས་མ་འགག་པའི་ཆ་ནས་མཛད་པ་བཅུ་གཉིས་ཀྱི་ཚུལ་
སྟོན་པའང་ཡོད་དེ། རྒྱན་སྟུག་པོ་བཀོད་པ་ལས། ཡང་དག་སངས་རྒྱས་བྱང་ཆུབ་ཏུ། །འཚང་རྒྱ་འོག་མིན་གནས་མཆོག་ཏུ། །སངས་རྒྱས་མ་
གྱུར་འདོད་ཁམས་སུ། །སངས་རྒྱས་མཛད་པ་མི་མཛད་དོ། །ཞེས་གསུངས་སོ། །མཁས་པ་འགའ་ཞིག་གིས་ཕྱག་ཆེན་མ་དག་པ་བདུན། 
ལྷུན་གྲུབ་དགས་གསུམ་དུ་བཞེད་ཀྱང་། འདིར་ནི་དང་པོའི་ས་ནས་སངས་རྒྱས་ཀྱི་སའི་བར་ལ་རིག་འཛིན་བཞིས་བསྡུས་པའི་ཕྱིར། ས་དང་པོ་
ནས་བདུན་པའི་བར་ལ་ཉོན་སྒྲིབ་ཅུང་ཟད་ཡོད་པས་མ་དག་ས་བདུན། བརྒྱད་པ་ནས་བཅུ་པའི་བར་ལ་གཉིས་སུ་འཛིན་པའི་ཤེས་སྒྲིབ་ཡོད་ཀྱང་
ཉོན་སྒྲིབ་མེད་པས་དག་ས་གསུམ་དུ་བཞེད། ས་བཅུའི་མཐའ་ལ་ཤེས་སྒྲིབ་མེད་ཀྱང་ད་དུང་བག་ཆགས་ཀྱི་སྒྲིབ་པའི་མཐར་ཅུང་ཟད་ཡོད་པས། 

༄༅། །དེའི་དུས་སུ་བླ་མའི་གསང་བའི་དབང་གསུམ་ལ་བརྟེན་ནས་སྣང་གསུམ་བག་ཆགས་ཀྱི་ཆ་ཕྲ་མོ་ཡང་ནང་གི་མངོན་བྱང་གིས་
གཏན་ནས་སྦྱངས་ཤིང་། སྤངས་རྟོགས་མཐར་ཕྱིན་པའི་འཕགས་མཆོག་ཆེན་པོ་ཞེས་སྐུ་གསུམ་མམ་སྐུ་ལྔའི་སངས་རྒྱས་ཀྱི་ས་དངོས་ལ་སྦྱོར་
བའོ༑ །དེར་མ་ཟད་སྔོན་སྦྱངས་སྟོབས་ཀྱིས་སྦྱོར་ལམ་ནས་མཐོང་སྒོམ་བར་གྱི་ཆིག་ཆོད་དུ་བྱེད་ནས་མཐར་ཕྱིན་པ་དང་། ཡང་སེམས་སྟོབས་
ཤིན་ཏུ་ཆེ་བས་མཐོང་ལམ་ནས་སངས་རྒྱས་ཀྱི་བར་བགྲོད་པ་ཡང་ཡོད་དོ། །དེ་བཞིན་གཤེགས་པ་དང་སློབ་དཔོན་སངས་རྒྱས་གཉིས་པ་ནི་ཡེ་ནས་
སངས་རྒྱས་ཟིན་ཡང་། གདུལ་བྱའི་སྣང་ངོར་རིམ་གྱིས་པར་སྟོན་པ་སྟེ། རྣམ་སྣང་མངོན་བྱང་ལས། འོག་མིན་ཞེས་བྱ་ཉམས་དགའ་བར། །
ཡང་དག་སངས་རྒྱས་དེར་སངས་རྒྱས། །སྤྲུལ་པ་པོ་གཅིག་འདིར་སངས་རྒྱས། །ཞེས་སོ། །དེ་ལྟར་ན་སྤྱིར་གསང་སྔགས་སྔ་འགྱུར་བའི་

རྒྱུད་སྡེ་གསུམ་གྱི། རྩ་བ་དྲིལ་བ་སྡོང་པོ་ལྟ་བུ་རྒྱུད་བསྐྱེད་པ་མ་ཧཱ་ཡོ་གའི་ཉམས་ལེན་གཙོ་བོར་སྟོན་པ། ཡལ་ག་གྱེས་པ་ལོ་འདབས་ལྟ་བུ་
ལུང་ཨ་ནུ་ཡོ་གའི་བདེ་སྟོང་གཉིས་སུ་མེད་པའི་ཉམས་ལེན་དང་། སྨིན་པ་འབྲས་བུ་ལྟ་བུ་མན་ངག་རྫོགས་པ་ཨ་ཏི་ཡོ་གའི་ཉམས་ལེན་འཕོ་ཆེན་
འཇའ་ལུས་གྲུབ་པའི་ཐབས་གསུམ་ལས། བསྐྱེད་པ་མ་ཧཱ་ཡོ་གའི་ཆིང་བཤད་པ་སོང་ངོ་།། །།གསུམ་པ་ཐ་མར་དགེ་བ་གཞི་ལམ་
འབྲས་གསུམ་གྱི་རྣམ་བཞག་གཏན་ལ་དབབ་པ་ལ་གསུམ། ཐོག་མར་གཞིའི་གནས་ལུགས་བསྟན་པ་དང་། བར་དུ་ལམ་གྱི་ཁྲིད་རིམ་བསྟན་
པ༑ ཐ་མ་འབྲས་བུའི་གྲོལ་ཚུལ་བསྟན་པའོ། །དང་པོ་གཞིའི་གནས་ལུགས་ལ། མཐར་འཛིན་གྱི་གཞི་དྲུག་སྐྱོན་ཅན་དུ་བསྟན་པ་དང་
གཞི་དངོས་ངོས་བཟུང་བའོ། །དང་པོ་ལ་དྲུག་ལས། དང་པོ་ནི་གཞི་ལྷུན་གྲུབ་ཏུ་འདོད་པའི་ལུགས་ནི། གནས་ལུགས་རྒྱ་གང་དུ་མ་ཆད། 

༄༅། །ཕྱོགས་གང་དུ་མ་ལྷུང་བ་ཡོན་ཏན་ཐམས་ཅད་ལྷུན་གྲུབ་ཏུ་འདོད། དེ་མི་འཐད་ཚུལ་གཞི་ལས་འཁྲུལ་མི་སྲིད་དེ། ཡོན་
ཏན་ལྷུན་གྲུབ་ཏུ་ཡོད་པའི་ཕྱིར་དང་། རྒྱུ་ལ་འབྲས་བུ་གནས་པར་ཐལ་བའི་ཕྱིར་དང་། ཐམས་ཅད་ལྷུན་གྲུབ་ཡིན་ན་འཁོར་བ་ཡང་ལྷུན་གྲུབ་ཏུ་
འགྱུར་བ་ཡིན་པས། གྲོལ་མི་སྲིད་པའི་ཕྱིར་དང་རྒྱུ་འབྲས་ཐ་དད་པས་ལྷུན་གྲུབ་མ་ཡིན་པ་ཐལ་བའི་ཕྱིར་རོ། །དེའི་ཕྱིར་ན་ངོ་བོ་ཀ་ནས་དག་
པས་འཁོར་བ་མ་གྲུབ། རང་བཞིན་རྣམ་པར་དག་པས་འདས་པ་མ་གྲུབ། གཉིས་མེད་བསམ་བརྗོད་དུ་མེད་པས་ཡེ་ནས་སྐྱོན་ཡོན་ལས་འདས་
པའི་བདག་ཉིད་དུ་བཞུགས་པ་དེ་ལ་ལྷུན་གྲུབ་འཆར་གཞིར་མཚོན་པ་ཙམ་ལས་རང་མཚན་དུ་གྲུབ་པ་མིན་ཏེ། ཀློང་དྲུག་ལས། དེ་ལྟར་གནས་
པའི་གཞི་དེ་ཡང་། །ལྷུན་གྲུབ་མཚོན་པའི་བདག་ཉིད་དོ། །ཞེས་སོ། །གཉིས་པ་གཞི་མ་ངེས་པར་འདོད་པའི་ལུགས་ནི་གཞིའི་ངོ་བོ་གང་ཡང་

མ་ཡིན་པས་རང་བཞིན་གཅིག་ཏུ་མ་དེས་ལ། བློས་གང་ལྟར་བཏགས་པ་དེར་སྣང་བར་འདོད། དེ་དགག་པ་ནི། ངོ་བོ་ནི་བློས་གང་བཏགས་
ཡིན་ན། གཞི་དེ་འཁོར་བར་བཏགས་དུས་མྱང་འདས་སུ་མི་རུང་ལ། གཅིག་ཡིན་དུས་དུ་མར་མི་འཐད་པ་དང་། ཕན་ཚུལ་ངེས་པ་འཆོལ་བས་
གྲོལ་འཁྲུལ་གོ་འཕོ་བར་ཐལ་བ་དང་། ངེས་པ་མེད་ན་གྲོལ་ནས་འཁྲུལ་པར་ལྡོག་པར་ཐལ་ལ། མ་གྲོལ་བ་དེ་རང་དུས་དེ་ན་གྲོལ་ཟིན་དུ་ཐལ་བ་
དང་། ངེས་མ་ངེས་གཉིས་ཕན་ཚུན་གོ་འཕོ་བས་འཚོལ་བར་ཐལ་བ་དང་། མ་ངེས་པ་གཞིར་མི་རུང་སྟེ་ས་ཟིན་མེད་པའི་སྐྱོན་དང་བཅས་
པའོ༑ །དེའི་ཕྱིར་ན་མིང་དོན་གང་དུ་ཡང་མི་འབྱེད་པས་ཡེ་ནས་མ་སྐྱེས་པའི་ཆོས་ཉིད་ལ་སྐྱེ་འགག་གནས་པ་མེད་པར་གཏན་ལ་ཕབ་ནས། 
ཆོས་ཉིད་ནམ་མཁའ་ལྟ་བུ་ལ་ཕྱོགས་འཛིན་དུ་ངེས་པ་གང་ཡང་མེད་པའོ། །གསུམ་པ་གཞི་ངེས་པ་དོན་གྱི་དངོས་གཞིར་འདོད་པའི་ལུགས་ནི། 

ངོ་བོ་འགྱུར་བ་མེད་པ་ནམ་མཁའ་ལྟ་བུ། སྣང་ཚུལ་བསྒྱུར་དུ་མི་བཏུབ་པ་མེ་དང་ཆུ་ལྟ་བུར་འདོད། དེ་མི་འཐད་དེ་འགྱུར་མེད་
ཁོ་ན་ཡིན་ན་བདག་རྟག་པར་འདོད་པ་དང་གཅིག་པར་ཐལ་བ་དང་། འབད་པས་གྲོལ་བར་མི་སྲིད་པར་ཐལ་བའི་སྐྱོན་ཡོད་དེ་མ་དག་པའི་རིག་པ་དག་པར་
བསྒྱུར་དུ་མི་བཏུབ་པའི་ཕྱིར་རོ། །དེའི་ཕྱིར་ན་རྟོགས་ངོ་རང་དག་ལ་མ་རྟོགས་ཀྱང་རང་བཞིན་གཉིས་སུ་མེད་པས་ཀ་ནས་དག་པའི་ཆོས་ཉིད་ལ་འཕོ་
འགྱུར་མེད་ཅེས་བྱའི། འབད་པས་མི་དག་ཅེས་ཁས་མི་ལེན་པའོ། །བཞི་པ་གཞི་ཅིར་ཡང་བསྒྱུར་དུ་བཏུབ་པར་འདོད་པའི་ལུགས་ལ། ངོ་བོ་ཕྱོགས་
དང་རིས་སུ་མ་ཆད་པས་གནས་ཚུལ་གང་ཡང་བསྒྱུར་དུ་བཏུབ་པར་འདོད། དེ་དགག་པ་ནི་གནས་ལུགས་བསྒྱུར་དུ་བཏུབ་ན། གནས་ལུགས་མ་ཡིན་
པར་ཐ་བ་དང་། འབྲས་བུ་གྲོལ་ཡང་རྒྱུར་ལྡོག་པའམ། རྒྱུ་འཁྲུལ་སྣང་སྤུ་མ་བརྗེས་པ་ཟང་ངེ་བའི་རང་དུས་དེ་གྲོལ་ཟིན་སྔར་འདས་དང་ཕན་ཚུན་གོ་

བརྗེ་བར་ཐལ་ཏེ། གང་དུའང་བསྒྱུར་དུ་བཏུབ་པའི་ཕྱིར་རོ། །འདོད་ན་དགོས་པ་མེད་པ་དང་། ཡང་ཕྱིར་ལྡོག་པས་རྣམ་པར་གྲོལ་བ་མི་བདེན་པར་
ཐལ་ཞིང་། བེམས་རིག་ཕན་ཚུན་བསྒྱུར་དུ་བཏུབ་པར་ཐལ་ལོ། དེའི་ཕྱིར་ན་རང་ངོ་འཕོ་འགྱུར་མེད་པས་གཞན་དུ་མི་འགྱུར་ལ། འཁྲུལ་པ་གནས་
སུ་དག་ནས་ངོ་བོ་ལ་རང་ས་ཟིན་པ་ཞེས་བྱའོ། །ལྔ་པ་གཞི་ཅིར་ཡང་ཁས་བླང་དུ་བཏུབ་པར་འདོད་པའི་ལུགས་ནི། དངོས་པོ་ཀུན་གྱི་ངོ་བོ་གཞི་མེད་
ཕྱོགས་ཡན་དུ་ཤར་བས། ཅིར་ཡང་ཁས་ལེན་དུ་བཏུབ་པར་འདོད། དེ་དགག་པ་ནི་གང་ཡང་ཁས་བླང་དུ་བཏུབ་ན། དངོས་པོ་ལ་ཐུག་པ་མེད་པ་ལྟར་
གཞི་ཐུག་མེད་དུ་འགྱུར་ལ། འདོད་ན་ཐུག་མེད་ཀྱི་མཐའ་མི་འགྲུབ་པར་ཐལ་བའི་སྐྱོན་དང་། ཡོད་མེད་རྟག་ཆད་དུ་ཐལ་བས་གནས་ལུགས་ཀྱི་
གཞིར་མི་རུང་བར་ཐལ་ལོ། །དེའི་ཕྱིར་ན་ཡོད་མེད་རྟག་ཆད་ལས་འདས་པས་ཁས་ལེན་གང་ཡང་མེད་ལ། མཚོན་ཚུལ་ཕྱོགས་རེ་ནས་གང་ཡང་

༄༅། །མཚོན་དཔེར་བཏུབ་པའོ། །དྲུག་པ་གཞི་སྣ་ཚོགས་སུ་འདོད་པའི་ལུགས་ནི། ངོ་བོ་ཀུན་ཏུ་རང་ཤར་བས་སྣང་ཚུལ་སྣ་ཚོགས་ཁྲ་
བོར་འདོད་ལ། དེ་དགག་པ་ནི་སྣ་ཚོགས་དེ་ཕྱི་སྣང་བ་ལ་འདོད་དམ། ནང་ཤེས་པ་ལ་འདོད་དམ། དེ་གཉིས་ཚོགས་པ་ལ་འདོད། དང་པོ་ལྟར་ན་
སྣང་བ་སྣ་ཚོགས་པ་ལྟར་གཞི་གཅིག་པོ་དེ་ཡང་སྣ་ཚོགས་སུ་ཕྱིར་ཤར་བའི་སྐྱོན་ཡོད་ལ། གཉིས་པ་ལྟར་ན། ཤེས་པ་སྐད་ཅིག་མ་བཞིན་དུ་གཞི་
སྐད་ཅིག་མར་ཐལ་བ་དང་། ཤེས་པ་སྙམ་བྱེད་རྟོག་པ་དུ་མ་ལྟར་གཞི་ཡང་དེར་ཐལ་བ་དང་། ཤེས་པ་ཉོན་མོངས་རྐྱེན་དབང་ལྟར་གཞི་ཡང་ཐལ་
ལོ༑ །གསུམ་པ་ལྟར་ན་གཞི་ཕྱི་ནང་དུ་ཐལ་བ་དང་། གཞི་གཟུང་འཛིན་དུ་ཐལ་བ་དང་། གཞི་ཚོགས་དྲུག་སྤང་བྱ་ཕྱོགས་གཅིག་པར་ཐལ་ལོ། །
ཡང་གཞི་དབྱིངས་གཅིག་ཏུ་མི་འཐད་དེ། མང་པོ་ཚོགས་པ་ཡིན་པའི་ཕྱིར་རོ། །དེའི་ཕྱིར་ན་ངོ་བོ་གང་དུ་མ་གྲུབ་པས་མཚན་གཞི་དང་བྲལ། རང་

བཞིན་སྣང་ཐོག་ཏུ་གྲོལ་བས་མཚོན་པའི་ཆ་དང་བྲལ། གནས་ལུགས་སྤྲོས་པ་ལས་གྲོལ་བས་མཚན་ཉིད་དང་བྲལ་ཏེ། མཚོན་མཚོན་གཞི་
གསུམ་གྱི་གདགས་སུ་མ་རྙེད་པས། སྣ་ཚོགས་སུ་འཆར་གཞི་མ་འགགས་ཀྱང་ཡིན་ཚུལ་སྐྱོན་ཡོན་ལས་འདས་པའོ། །གཉིས་པ་གཞི་
དངོས་ངོས་བཟུང་ནས་རྒྱས་པར་བཤད་པ་ནི། གཞུང་རྩ་བ་ལས། ཡེ་ཐོག་གདོད་མའི་ཀུན་གཞི་འདི༔ ཀུན་བཟང་ཐུགས་དང་སྦྱོར་བའི་ཐབས༔ 
དད་ལྡན་ལམ་འདིར་འཇུག་ཕྱིར་བཤད༔ རྣ་བའི་དབང་པོས་རོལ་པར་གྱིས༔ ཞེས་པས་འདི་ལ་ལྔ། རང་བཞིན་གཤིས་ཀྱི་གནས་ལུགས། 
དེ་ལས་གཞི་སྣང་ཤར་ཚུལ། འཁོར་འདས་ཀྱི་འཆར་གཞི་བྱེད་ཚུལ། ཀུན་ཏུ་བཟང་པོ་གྲོལ་ཚུལ། ཁམས་གསུམ་འགྲོ་བའི་འཁྲུལ་ཚུལ་ལོ། །
དང་པོ་ནི། གཏེར་གཞུང་ལས། གསང་ཆེན་ལྷུག་པས་ལུས་སེམས་དགའ་བ་རྒྱས༔ ཡིད་དཔྱོད་འཇིག་རྟེན་མཚན་མའི་བློ་ལས་འདས༔ 

༄༅། །མ་སྦྱངས་དོན་ཀུན་ཆོས་དབྱིངས་འཁོར་ལོར་རྟག༔ ཅེས་པས། ཐོག་མའི་གཞི་ངོ་བོ་ཀ་ནས་དག་པ་ཤེལ་གོང་དྲི་མ་མེད་
པ་ལྟར། དངོས་པོ་དང་མཚན་མར་མ་གྲུབ་པའི་རང་བཞིན་ལྷུན་གྱིས་གྲུབ་པ་དཀར་པོའི་ནང་ན། ཕྲ་བའི་རང་འོད་གཏིང་གསལ་དུ་ཡོད་ཀྱང་རྐྱེན་
མེད་པས་ཕྱིར་མི་སྣང་བའི་ཕྱིར། ཕྱི་རྒྱ་མ་རལ་བ་གཞོན་ནུ་བུམ་པ་སྐུའི་གནས་ལུགས་སུ་བཞུགས་ཏེ། ངོ་བོ་ཀ་ནས་དག་པས་སྟོང་པ། 
དངོས་པོ་མེད་ཀྱང་ཕྲ་བའི་རིག་པ་ཡེ་གདངས་ཀྱི་རང་འོད་ནི་མ་བཀག་པར་རང་ཆས། རང་བཞིན་ལྷུན་གྱིས་གྲུབ་པས་སྣང་བ་ཐམས་ཅད་ཀྱི་འཆར་
གཞིར་གནས་ཀྱང་། རང་ངོ་ཕྱིར་གསལ་དུ་མཚན་མ་རིས་ཅན་གྱི་འོད་དང་སྐུ་དང་ཁ་དོག་ནི་མི་སྣང་བ་སྟེ། ངོ་བོ་ཀ་དག་གི་ཀློང་ན་རང་བཞིན་ལྷུན་
གྲུབ་ཀྱི་ཡེ་གདངས་གཏིང་གསལ་ཕྲ་བའི་རང་འོད་ཡེ་ཤེས་དང་བཅས་པ། གཅིག་དང་། ཐ་དད་དང་། སོ་སོ་མ་ཡིན་པའི་ཚུལ་གྱིས་འོད་གསལ་

བའི་དམ་པ་ལྷུན་གྲུབ་རིན་པོ་ཆེའི་སྦུབས། གཞོན་ནུ་བུམ་པ་སྐུའི་ཞིང་། ངོ་བོ་རང་བཞིན་ཐུགས་རྗེ་གསུམ་གྱི་བདག་ཉིད་དམ་པར་བཞུགས་
སོ༑ །ངོ་བོ་སྟོང་པས་དངོས་པོ་དང་མཚན་མར་མ་གྲུབ། རང་བཞིན་གསལ་བས་ཡེ་གདངས་སྣང་བའི་རང་ངོ་མ་དོར། ཐུགས་རྗེ་རིག་པས་
མཁྱེན་པ་ཡེ་ཤེས་སུ་རྒྱས་པའི་འཆར་གཞི་མ་འགགས་པར་གནས་ཏེ། རིག་པ་རང་ཤར་ལས། རྒྱ་མ་ཆད་པའི་ཡེ་ཤེས། ལྷུན་གྱིས་གྲུབ་
པའི་སངས་རྒྱས། སྤྲོས་པ་དང་བྲལ་བའི་ཆོས་ཉིད། །མཐའ་དང་བྲལ་བའི་རིག་པ། དག་པ་ཆེན་པོའི་སྣང་བ། ཕྱོགས་ལྷུང་མེད་པའི་ལྟ་
བར་བཞུགས་སོ། །དེའང་ཡངས་པ། གསལ་བ། མི་འགྱུར་བ། ཡེ་ཤེས་མི་འགག་པ། ཐིག་ལེ་སྣ་ཚོགས་སུ་འཕྲོ་བ། མ་གྲུབ་པའི་
ཆོས་ཉིད། ཕྱི་རྒྱ་མ་རལ་བ། ནང་ཡེ་ཤེས་ཀྱི་འོད་ལ། མ་འགགས་པར་གསལ་བ། སྐུ་དང་ཡེ་ཤེས་ཀྱི་ངོ་བོར་བཞུགས་སོ། །ཞེས་སོ། །

༄༅། །དེ་སྐད་དུ་ཀུན་མཁྱེན་ཆེན་པོས། དེ་ལྟར་གཞིའི་དོན་ཀ་དག་དང་ལྷུན་གྲུབ་དབྱེར་མེད་ཆེན་པོ། སྐུ་དང་ཡེ་ཤེས་འདུ་འབྲལ་མེད་
པ༑ ཐོག་མ་མེད་པའི་དེ་བཞིན་ཉིད། རང་བྱུང་ཡེ་ཤེས་འགྲན་ཟླ་མེད་པའི་ཉག་གཅིག །ངོ་བོ་རང་བཞིན་ཐུགས་རྗེ་གསུམ་གྱི་བདག་ཉིད་ཆེན་པོ་
ནི་གདོད་མའི་སངས་རྒྱས་ཞེས་བྱ། རང་བཞིན་ལྷུན་གྲུབ་ཀྱི་དཀྱིལ་འཁོར་ཞེས་བྱའོ། །ཞེས་གསུངས་སོ། །འདིའི་སྐབས་ཁྲིད་གཞུང་ལས། 
ཀ་དག་གི་ཐ་སྙད་ཀྱི་དོགས་སེལ་གནང་བ། ཀ་དག་ཅེས་པའི་མིང་འདི་ལ། མཁས་པ་ཁ་ཅིག་གིས་དོན་གྱི་ཐ་སྙད་མཛད་ཚེ། འདི་སྐད་དུ། 
རང་བཞིན་རྣམ་དག་ནི་ཀ་དག་གོ་ཞེས། གསུངས་ཡོད་ཀྱང་། ཀ་དག་ནི་ངོ་བོ་ལ་བཏགས་པ་ཡིན་གྱི། རང་བཞིན་ལ་བཏགས་པ་མིན། ཡིན་
ན་ཆོས་ཁམས་དང་ཕྱག་ཆེན་སོགས་ལ་རྩོད་གཞིའི་སྐྱོན་འབྱུང་། ཅིའི་ཕྱིར་ན་ལྷུན་གྲུབ་ཀྱི་རང་བཞིན་ལ་གྲོལ་འཁྲུལ་གཉིས་འབྱུང་དགོས་པའི་ཕྱིར་

རོ༑ །གཉིས་པ་གཞི་ལས་གཞི་སྣང་ཤར་ཚུལ་ནི། གཞུང་རྩ་བ་ལས། མི་འགྱུར་ལྷུག་པ་ལོངས་སྤྱོད་རྫོགས་སྐུར་ཤར༔ ཞེས་པས། མེ་
ལོང་དྭངས་པའི་ངོས་ལ་གཟུགས་གྲུབ་པ་མེད་ཀྱང་གཟུགས་བརྙན་གང་ཡང་འཆར་བ་ལྟར། གནས་ལུགས་ཀྱི་རང་བཞིན་གང་ཡང་མ་གྲུབ་པ་མེ་
ལོང་ལྟ་བུ་ལ། དེ་ཉིད་རིག་པ་དང་མ་རིག་པའི་རྣམ་པ་མཐོང་བྱེད་སོ་སོར་ཤར་བས། འཁོར་འདས་གཉིས་ཀྱི་གཟུགས་བརྙན་ཐ་དད་དུ་སྣང་ཡང་། 
གཤིས་ལ་འགྱུར་བ་མེད་དེ། ལུང་ལས། འཆར་གཞི་བྱེད་པས་མེ་ལོང་དྭངས་དང་འདྲ། །ཞེས་སོ། །དེ་ལྟར་གདོད་མའི་གཞི་ཕྱི་ནང་མེད་
པ་ན། ནང་གསལ་ཡེ་ཤེས་ཀྱི་འོད་ལྔ་ལ་ཤེས་རབ་སྲོག་ཏུ་གྱུར་པའི་རླུང་ཡན་ལག་བཞི་ལྡན་ཐུགས་རྗེ་འཆར་བྱེད་ཀྱི་རྣམ་པར་གནས་ཏེ། ལུང་ཡེ་
ཤེས་མར་མེའི་རྒྱུད་ལས། ཡན་ལག་རླུང་བཞི་མེ་སྟག་ཟེར་བཞིན་དུ། །རིག་པའི་ཀློང་ནས་མ་འགགས་གསལ་བའོ། །ཞེས་པས། རྩ་

༄༅། །བ་ཐུགས་རྗེ་རིག་པའི་ཆ་ནི་སྲོག་རླུང་རྩལ་སྟོབས་སྐྱོན་ཡོན་སྣ་ཚོགས་ཀྱི་འཆར་གཞི་མ་འགགས་པ་ལ། གྱེན་རྒྱུ་ཤེས་རབ་
ཀྱི་རྟ་རིག་པ་དང་། ཐུར་སེལ་ཤེས་རབ་ཀྱི་འོད་ཟེར་གདངས་འོད་ལྔ་དང་། མེ་དང་མཉམ་པ་སྨིན་པར་བྱེད་པའི་སྟོབས་དང་། ཁྱབ་བྱེད་རྫོགས་
པར་བྱེད་པའི་སྟོབས་ཅན་ཏེ། དབྱིངས་སུ་མ་འཕྲོས། འཕྲོ་གཞི་མ་འགགས་པའི་སྙིང་པོར་གནས་པའོ། །མདོར་ན་ངོ་བོ་ཀ་དག་གི་ཀློང་ནས། 
རང་བཞིན་ལྷུན་གྲུབ་ཀྱི་ཟེར་མདངས། སྐུ་དང་ཚོམ་བུར་གསལ་བ་ཐམས་ཅད། ཐུགས་རྗེ་རང་སྣང་གི་ཡེ་ཤེས་ཕྱིར་མ་འཕྲོས་པ་ནང་གསལ་དུ་
བཞུགས་ཏེ། སྙིང་གི་མེ་ལོང་ལས། གཞིའི་ཆོས་ཐམས་ཅད་ངོ་བོ་རང་བཞིན་ཐུགས་རྗེ་གསུམ་དུ་ཤེས་པར་གྱིས་ཤིག །ངོ་བོའི་ཆོས་ཐམས་
ཅད་སྟོང་པར་ཤེས་པར་གྱིས་ཤིག །རང་བཞིན་གྱི་ཆོས་ཐམས་ཅད་གསལ་བར་ཤེས་པར་གྱིས་ཤིག །ཐུགས་རྗེའི་ཆོས་ཐམས་ཅད་སེམས་ཅན་ལ་

ཁྱབ་པར་ཤེས་པར་གྱིས་ཤིག །ཅེས་སོ། །དེ་ལྟར་འཁོར་འདས་གང་གི་དུས་ན་ངོ་བོ་རང་བཞིན་ཐུགས་རྗེ་གསུམ་ལས་མ་འདས་ཏེ། སྐུའི་རྒྱུད་ཟ་
འོག་བེར་ཁྱིམ་ལས། རྟོགས་དེ་སངས་རྒྱས་པའི་དུས་ཉིད་ན་ངོ་བོ་རང་བཞིན་ཐུགས་རྗེ་གསུམ་ལས་མ་འདས། འཁྲུལ་ཏེ་འཁོར་བར་འཁྱམས་པའི་
དུས་ཉིད་ནའང་ངོ་བོ་རང་བཞིན་ཐུགས་རྗེ་གསུམ་ལས་མ་འདས་པའོ། །ཞེས་སོ། །གསུམ་པ་འཁོར་འདས་ཀྱི་འཆར་གཞི་བྱེད་ཚུལ་ནི། གཏེར་
གཞུང་ལས། དེ་བཞིན་སྤྲུལ་པའི་འཁོར་ལོའི་ཞིང་ཁམས་མཐོང་༔ ཞེས་པས། གཞི་སྣང་ལས་གཉིས་སྣང་ཤར་བ། སྲོག་རླུང་ཡན་ལག་བཞི་
ལྡན་ཡེ་ཤེས་ཀྱི་རླུང་ལྔའི་སྙིང་པོ་རིག་པར་གནས་པའི་གདངས་ཕྱིར་ཤར་བས། གཞོན་ནུ་བུམ་པ་སྐུའི་རྒྱ་རལ་ཏེ་གདངས་ལས་འོད་ལྔའི་སྣང་བ་མེ་རེ་
རེ་ཤར་བ་དང་མཉམ་དུ་ཐུགས་རྗེ་རིག་པའི་གདངས་རྣམ་པ་ལ་དཔྱོད་པའི་ཤེས་པ་དེ་ཡང་ངོ་མ་ཤེས་པ་ཙམ་གྱི་ཆ་ནས་རིག་པ་ལ་ལྟོས་པའི་མ་རིག་པ་ཞེས་

༄༅། །བྱ་བར་གནས་སོ། །དེའི་ཚེ་གཞི་མ་འགྱུར་ཡང་། གཞི་སྣང་ཤར་བས་འགྱུར་འགྱུར་འདྲ་བར་སོང་བ་ནི། ཟང་ཐལ་གྱི་རྒྱུད་
ལས༑ ཆོས་ཉིད་རླུང་ཆེན་གཡོས་པ་ཡི། །རིག་པ་རང་སྣང་ཆེན་པོས་བཏེག །འཛིན་པས་རང་སྣང་འོད་དུ་བཟུང་། །འོད་ལ་གྲོལ་རྐྱེན་འཁྲུལ་རྐྱེན་
འབྱུང་༑ །ཞེས་པས། རང་ལ་སྣང་ཞིང་གཞན་ལ་མི་སྣང་བ། རང་སྣང་དུ་མི་ཤེས་པ་རྨི་ལམ་གྱི་སྣང་བ་ལྟར། ཡད་ཡུད་འལ་འོལ་སང་སེང་དུ་
ཤར་བ་རང་གི་ངོས་མ་ཟིན་པ་དར་གཅིག་ཡུད་ཙམ་སྟེ། དཔེར་ན་ཆོས་སྐུ་ཟང་ཐལ་ཤེལ་ལྟ་བུ་ལ། ལོངས་སྐུ་རྩལ་གདངས་ཉི་མའི་རྐྱེན་གྱིས་འཇའ་
འོད་ཕྱིར་སྣང་བ་ལྟ་བུ་ཐུགས་རྗེ་སྤྲུལ་སྐུའི་དཔྱོད་བྱེད་དཀར་ཕྲ་ཕྲོའི་བྱེ་བྲག་ཕྱིར་གསལ་ལ་མཉམ་དུ་ཤར་བ་ཡིན་ཏེ། རིན་ཆེན་གསེར་ཕྲེང་ལས། སྐྱེ་
མེད་ཀ་དག་ངང་ཉིད་ལས། །ལྷུན་གྲུབ་འོད་རྩལ་ཕྱིར་ཤར་ཚེ། །ཐུགས་རྗེ་རིག་གདངས་དུས་དེར་ཤར། །ཇི་ལྟར་ཤེལ་ལ་འོད་ལྔ་དང་། །ཕྲ་ཕྲོད་

མཉམ་དུ་ཤར་བཞིན་ནོ། །ཞེས་སོ། །འདི་ལ་བསམ་གཏན་གྱི་ཞག་བཞིར་རིམ་པ་ལྟར། དང་པོ་ལྷུན་གྲུབ་ཀྱི་འཆར་ལུགས། གཉིས་པ་ལ་གཞི་
སྣང་ཆེན་པོ། གསུམ་པ་ལ་ལོངས་སྐུའི་སྣང་བ། བཞི་པ་ལ་རང་བཞིན་སྤྲུལ་སྐུའི་སྣང་བ་འཆར་རོ། །དེ་ཡང་མདོར་བསྡུ་ན། ཀ་དག་ཏུ་སྣང་བའི་
འོག་ཏུ་ལྷུན་གྲུབ་སྒོ་བརྒྱད་ཀྱི་འཆར་ཚུལ། དེའི་རྩལ་ལས་ཐད་དཀར་རིགས་ལྔའི་སྣང་བ། དེ་ལས་རང་བཞིན་སྤྲུལ་སྐུ། མར་འགྲོ་དྲུག་གི་སྣང་བ་
སྟོན་པ་དང་བཅས་པ་སྟེ། སྐུ་གསུམ་གྱི་སྣང་བ་སུམ་བརྩེགས་སུ་ཤར་བ་ནི་གཞི་ལྷུན་གྲུབ་ཀྱི་སྣང་བའོ། །རང་ངོར་སྣང་བའི་ལོངས་སྐུ་དང་། འགྲོ་
འདུལ་སྤྲུལ་སྐུ་དང་རང་བཞིན་སྤྲུལ་པའི་སངས་རྒྱས་རྣམས་རང་གི་གཞི་སྣང་གི་རྩལ་ཡིན་གྱི། ད་ལྟ་ཕྱོགས་གཤེད་ན་མེད་དེ་རང་རིག་གི་སྣང་བ་ཡིན་
པས་རང་དང་ལྷན་ཅིག་གནས་སོ། །རང་སྣང་གི་འགྲོ་དྲུག་གི་སྣང་བ་ཡང་གཞན་ན་མེད་དེ། མ་དག་པ་འཁོར་བའི་སྒོ་ལྟར་འཆར་ཚུལ་མ་འགགས་

༄༅། །པ་ལས་རང་སྣང་བའོ། །བཞི་པ་ཀུན་ཏུ་བཟང་པོའི་གྲོལ་ཚུལ་ནི། ཐོག་མའི་དབྱིངས་ལས། ཡེ་ཤེས་ཀྱི་རླུང་ཐུགས་རྗེ་རིག་
པའི་སྙིང་པོ་ཅན་གཡོས་པས། ནང་གསལ་ཕྱིར་ཤར་དུས་སྐད་ཅིག་དང་པོར་འོད་སྣང་གི་ངོ་བོ་རིག་གདངས་རང་སྣང་དུ་ཤར་བར་རིག་སྟེ། སྐད་ཅིག་ཕྱི་
མ་ལ་དང་པོའི་གཞི་ཐོག་ཉིད་དུ་སངས་རྒྱས་ཏེ། སྒྱུ་འཕྲུལ་ལས། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །
ཞེས་པའི་དོན་ནོ། །དེ་ལྟར་གྲོལ་བའི་ཀུན་ཏུ་བཟང་པོ་ལ། རང་བྱུང་གི་ཆོས་གསུམ་ཡོད་དེ། ལུང་ལས་མ་བྱུང་བའི་མན་ངག །སེམས་ལས་མ་
བྱུང་བའི་སངས་རྒྱས། རྒྱུ་ལས་མ་བྱུང་བའི་འབྲས་བུའོ། །དང་པོ་ནི་ལུང་སྟོན་པའི་བླ་མ་མེད་དེ་རང་བྱུང་གི་རྟོགས་པ་རང་ཤར་དུ་བྱུང་བས་སངས་རྒྱས། 
གཉིས་པ་ནི། འཁོར་བར་མ་འཁྲུལ་པས། ཚོགས་བརྒྱད་ཀུན་གཞི་དང་བཅས་པ་མེད་པས། རིག་པ་རང་གྲོལ་དུ་ཤེས་པས་བྱང་ཆུབ། གསུམ་

པ་ནི། ཚོགས་གཉིས་ལ་སོགས་དགེ་བ་སྤུ་རྩེ་ཙམ་ཡང་མ་བསགས་པར་གཞིའི་གནས་ལུགས་མཐོང་བས་རིག་པ་གསུམ་བརྙེས་ཏེ་གཞི་ཇི་བཞིན་པའི་
ངང་དུ་ཡེ་ཇི་བཞིན་པར་ལྷུན་གྱིས་གྲུབ་པའོ། །དེའང་ཀུན་ཏུ་བཟང་པོས་དགེ་བ་རྡུལ་ཙམ་གཅིག་མ་བྱས་པར་གཞི་ཐོག་ནས་སངས་རྒྱས་པའོ་ཞེས་གྲགས་
ཀྱང་༑ དཔྱད་ན་རང་ངོ་ཤེས་པ་དེ་ཟག་མེད་རང་བྱུང་གི་དགེ་བ་རྒྱ་མཚོ་ཡིན་པས། ཚོགས་ཆེན་པོ་རྫོགས་པ་དང་། ལུང་མ་བསྟན་གྱི་མ་རིག་པ་
སངས་པས་སྒྲིབ་པ་ཡེའི་དུས་བཅོམ་སྟེ། རང་སྣང་ཤེས་པས་མ་རིག་པ་སངས་ལ། དེ་སངས་པས་ཉོན་མོངས་ཐམས་ཅད་སངས་ཏེ། མ་རིག་
པ་སངས་པ་ལས་བྱུང་བའི་ཕྱིར་རོ། །དེ་ཙམ་ན་རང་གནས་ཀྱི་ཡོན་ཏན་མངོན་དུ་གྱུར་པས་སྐུ་དང་ཡེ་ཤེས་སུ་སངས་རྒྱས་པའོ། །གཞི་ཐོག་ནས་
གྲོལ་ཟེར་བ་བཅིངས་ཏེ། གཞི་ལས་གཞི་སྣང་དུ་ཤར་དུས་གྲོལ་བས། གཞི་ལས་འཕགས་པའི་སྐད་ཅིག་ལ་གྲོལ་བའོ། །གང་དུ་གྲོལ་ན་

༄༅། །མཐར་ཕྱིན་ལྷུན་གྲུབ་ཀྱི་ས་ལ་གྲོལ་བའོ། །གལ་ཏེ་གཞི་ཐོག་ཏུ་གྲོལ་ན་ཡང་ལྡོག་པར་འགྱུར་ཏེ། གཞི་དེ་འཁྲུལ་པ་འབྱུང་
རུང་གི་ཆ་ནས་བཞག་པའི་ཕྱིར་ཏེ། འཁོར་འདས་ཀྱི་གཞི་ཡིན་པའི་ཕྱིར་རོ། །གྲོལ་ས་ཉིད་ནི་ཐོག་མ་ཞེས། གཞི་ཐོག་མ་ཡིན་ནམ་ཞེ་ན། 
གནས་ལུགས་ལ། ཐོག་མར་བཤད་པ་ཡིན་གྱི། དང་པོའི་གཞི་མ་ཡིན་ནོ། །དང་པོའི་གཞི་རང་ཤར་ལས། སེམས་ཅན་གཞི་དང་སངས་རྒྱས་
གཞི༑ །ཁྱད་པར་གཅིག་གིས་ཕྱེ་བར་ངེས། །ཞེས་པ་དང་། ཀློང་དྲུག་ལས། ཀྱི་སེམས་དཔའ་ཆེན་པོ་སེམས་ཀྱི་གནས་ནི་ཀུན་གཞི་ཡིན་ནོ། །
དེ་ཅིའི་ཕྱིར་ཞེ་ན། ཀུན་གཞི་ནི་བསམ་པའི་ཡུལ་ཐམས་ཅད་སྡུད་ཅིང་། སེམས་སུ་ཤེས་པའི་ཕྱིར་རོ། །ཡེ་ཤེས་ཀྱི་གནས་ནི་ཆོས་ཀྱི་སྐུ་ཡིན་
ནོ༑ །དེ་ཅིའི་ཕྱིར་ཞེ་ན་ཆོས་ཀྱི་སྐུ་ནི་དྲན་རྟོག་ཐམས་ཅད་མི་མངའ་ཞིང་། ཡུལ་ཐ་དད་དུ་འཛིན་པའི་ཤེས་པ་མེད་པའི་ཕྱིར་རོ། །ཞེས་སོ། །

ཀུན་གཞིར་དབྱེ་ན་ཡེ་དོན་གྱི་ཀུན་གཞི། སྦྱོར་བ་དོན་གྱི་ཀུན་གཞི། བག་ཆགས་ལུས་ཀྱི་ཀུན་གཞི། བག་ཆགས་སྣ་ཚོགས་པའི་ཀུན་གཞིའོ། །
དེའི་ཕྱིར་ན་ཀུན་ཏུ་བཟང་པོས་ཆོས་དྲུག་རྙེད་པ་ལ། དང་པོ་གཞི་ལས་འཕགས་པ་ནི་རང་བཞིན་དབྱིངས་ཀྱི་གཞི་ལུང་མ་བསྟན་ལས་འཕགས་པའོ། །
གཉིས་པ་རང་ངོར་སྣང་བ་ནི། ཐམས་ཅད་རང་བྱུང་རིག་པའི་རྩལ་དང་ཆོ་འཕྲུལ་དུ་སྣང་བའོ། །གསུམ་པ་བྱེ་བྲག་བྱེད་པ་ནི། འཁོར་འདས་གང་
ལས་ཀྱང་ཁྱད་པར་འཕགས་སོ། །བཞི་པ་ཕྱེད་ཐོག་ཏུ་གྲོལ་བ་ནི་རིག་པ་དེ་ཉིད་རྐྱང་གྲོལ་དུ་སོང་བའོ། །ལྔ་པ་གཞན་ལས་མ་བྱུང་བ་ནི། ལུང་
སྟོན་པ་པོའི་སློབ་དཔོན་མེད་པའོ། །དྲུག་པ་རང་ས་ཟིན་པ་ནི། ཆོས་ཉིད་འགྱུར་བ་མེད་པའི་བཙན་ས་ཟིན་པའོ། །དེ་སྐད་དུ་ཐལ་འགྱུར་ལས། 
གཞི་ལས་འཕགས་པའི་དབང་པོ་ཡིས། །རང་སྣང་རང་བཞིན་མེད་པར་ཤེས། །རྟོག་དཔྱོད་ཡིད་རྣམས་ཕྱིར་མ་ཤོར། །འགྱུ་བ་རང་ཐོག་ཆོད་

པའོ༑ །ཞེས་སོ། །ལྔ་པ་ཁམས་གསུམ་འགྲོ་བ་འཁྲུལ་ཚུལ་ལ་གཉིས། འཁྲུལ་གཞི་ལས་འཁྲུལ་ཚུལ་བསྟན་
པ་དང་། འཁྲུལ་པའི་འབྲས་བུ་བསྟན་པའོ། །དང་པོ་འཁྲུལ་ཚུལ་ལ། ཕྱི་ནང་གསང་གསུམ་ལས། དང་པོ་ནི། ཀློང་གསལ་ལས། ཡེ་
ཤེས་ཉིད་ལས་མ་རིག་འཁྲུལ། །ཡེ་ཤེས་ཁ་དོག་འབྱུང་བ་ལྔ། །གདོད་ནས་ཡེ་ཤེས་རྩལ་ཉིད་དུ། །འབྲལ་བ་མེད་པས་མ་རིག་འཁྲུལ། །ཞེས་
པས༑ གོང་གི་གཞི་སྣང་གི་སྣང་བ་རང་སྣང་དུ་མ་ཤེས་པར་ངོ་བོའི་ཆ་ཙམ་ལ་ལྷན་ཅིག་སྐྱེས་པའི་མ་རིག་པས་རྒྱུ་བྱས། ཡུལ་འོད་དུ་སྣང་བས་
རྐྱེན་བྱས། ཐུགས་རྗེའི་རྩལ་འཛིན་པར་གཡོས་པས་བདག་པོའི་རྐྱེན་བྱས། དེ་གསུམ་ཡུལ་ལ་དཔྱོད་བྱེད་དུ་དུས་མཚུངས་པས་དེ་མ་ཐག་པའི་
རྐྱེན་བྱས་ཏེ། གཟུང་འཛིན་དུ་འཁྲུལ་པས་འོད་ཀྱི་སྦུབས་ཤོར་ནས། རྣམ་སྨིན་བག་ཆགས་ཀྱི་སྦུབས་སུ་ཚུད་དེ། ངོ་བོའི་ཆ་ནས་ཅི་ཡང་མ་ཡིན་

པའི་སྟོང་པའི་ཡུལ་ལ། རང་བཞིན་གྱི་ཆ་ནས་རང་བཞིན་གྱི་འོད་དང་། གཟུགས་བརྙན་གྱི་འོད་ཙམ་དུ་ཤར། ཐུགས་རྗེའི་ཆ་ནས་ཤེས་པ་ཕྲ་མོས་
དཔྱོད་བྱེད་ཡུལ་ལ་འཛིན་པས། རང་བཞིན་གྱི་འོད་ལས་ལུས་གྲུབ། གཟུགས་བརྙན་གྱི་འོད་ལས་ཕྱིའི་འབྱུང་ལྔ་ཆགས། དེ་ནས་རིམ་གྱིས་
གཟུགས་མེད་དང་། གཟུགས་ནས་འདོད་པར་འཁྲུལ་ལོ། །གཉིས་པ་འཁྲུལ་པ་ནང་ལྟར་བཤད་པ་ནི། ཐལ་འགྱུར་ལས། འཁྲུལ་པའི་རྒྱུ་
ནི་མ་རིག་པ། །མ་རིག་པ་ནི་རྣམ་པ་གསུམ། །ཞེས་པས། རྒྱུ་བདག་ཉིད་གཅིག་པའི་མ་རིག་པ་ཤེས་པར་སྐྱེས་པ་དེ་ཉིད་དུ་མ་ཤེས་པ་དང་། 
ལྷན་ཅིག་སྐྱེས་པའི་མ་རིག་པ་རང་ངོ་རང་གི་མ་ཤེས་པ་དེ་དང་ཤེས་པ་དེ་ཉིད་ལྷན་ཅིག་སྐྱེས་པ་དང་། ཀུན་ཏུ་བཏགས་པའི་མ་རིག་པ་རང་སྣང་ལ་གཞན་
དུ་དཔྱོད་པའི་ཆ་གསུམ་གྱི་རྒྱུའི་རྐྱེན། དམིགས་པའི་རྐྱེན། དེར་འཛིན་གྱི་རྐྱེན་གསུམ་གྱིས་ཡེ་ཤེས་ནུབ་ནས་སྔར་བཞིན་རིམ་པར་འཁྲུལ་ལོ། །མ་

༄༅། །རིག་པར་དབྱེ་ན་རྒྱུའི་གསུམ་དང་། ངོ་བོའི་ཆ་དྲུག་ཡོད། དང་པོ་གསུམ་བཤད་མ་ཐག་པ་དེ་དང་། ངོ་བོའི་ཆ་ལ། རང་ཤར་
ལས༑ རྩ་བ་སེམས་ཀྱི་མ་རིག་པ། །འཁྲུལ་པ་ཡུལ་གྱི་མ་རིག་པ། །འཁྲུལ་གཞི་གཞིའི་མ་རིག་པ། །འཛིན་པ་རྟོག་པའི་མ་རིག་པ། །
བཅོས་པ་ལམ་གྱི་མ་རིག་པ། །མ་ཤེས་རྨོངས་པའི་མ་རིག་པ། །དྲུག་གིས་རང་སྣང་མ་མཐོང་བའོ། །ཞེས་སོ། །གསུམ་པ་འཁྲུལ་པ་གསང་
བ་ལྟར་བཤད་པ་ནི། གོང་གི་ལྷུན་གྲུབ་ཀྱི་སྣང་བ་ཤར་དུས་རང་མདངས་སུ་མ་ཤེས་པས་མ་རིག་པ་གསུམ་དུ་ཤར་ཏེ། རྒྱུའི་རྐྱེན་ངོ་བོ་རང་བཞིན་ཐུགས་
རྗེ་གསུམ་མ་རིག་པས་བྱས། བདག་པོའི་རྐྱེན་མ་རིག་པ་དེ་ཉིད་ལ་འཛིན་པ་སྐྱེས་པས་བྱས། དམིགས་པའི་རྐྱེན་འོད་ལྔ་ཡུལ་དུ་བཟུང་བས་བྱས། 
དེ་གསུམ་དུས་མཚུངས་པས་མཚུངས་པ་དེ་མ་ཐག་པའི་རྐྱེན་བྱས་ཏེ་ཐོ་ཡོར་ལ་མིར་འཁྲུལ་པ་བཞིན་དུ། རང་བཞིན་གྱིས་སྣང་ཆ་ལས་འོད་ཕྱི་མ་ནང་

ལ་འཛིན་པ་སྐྱེས་པས། དེ་དང་མཚུངས་པའི་ཡུལ་དང་ལུས་སུ་འཁྲུལ་ནས། གཟུགས་མེད་ན་ཞི་གནས་རྩེ་གཅིག་པའི་སེམས་ཡེ་རྟོག་པའི་མིང་
བཞིའི་ཕུང་པོ་ལ་བརྟེན། གཟུགས་ཁམས་སུ་བསམ་གཏན་གྱི་སེམས་ཤེས་རབ་དང་མི་འབྲལ་བའི་ཤེས་པ་ལྷག་མཐོང་ཤེས་ཆེ་བས་འོད་ལྔའི་ཕུང་པོ་
ལ་བརྟེན། འདོད་པར་རྟོག་བཅས་སྣ་ཚོགས་སུ་འགྱུ་བའི་སེམས་གདོས་བཅས་ཤ་ཁྲག་གི་ལུས་ལ་བརྟེན་ནོ། །དེ་ལྟར་འཁྲུལ་གཞི་གསུམ་དུ་བཤད་
པ་ཐམས་ཅད་ཀྱང་ལྷུན་གྲུབ་ཡུལ་ལ་ཤར་བ་ཐུགས་རྗེའི་ཆར་བཟུང་བས་ཁམས་གསུམ་རིགས་དྲུག་ཏུ་འཁོར་བ་ལས་ལོགས་པའི་འཁྲུལ་གཞི་གཞན་མེད་
དེ༑ མུ་ཏིག་ཕྲེང་བ་ལས། འཁྲུལ་གཞི་རྣམ་པ་མང་བཤད་ཀྱང་། །ལྷུན་གྲུབ་དང་ནི་ཐུགས་རྗེའོ། །ཞེས་སོ། །དེ་ལྟར་འཁྲུལ་ཚུལ་རྣམས་
མདོར་བསྡུས་ཏེ་བསྟན་ན། རྟེན་འབྲེལ་བཅུ་གཉིས་ལུགས་འབྱུང་དུ་འབྱུང་བ་ནི། ཐུགས་རྗེའི་རྩལ་རང་ངོ་མ་ཤེས་པས་མ་རིག་པ་རྒན་མོ་ལོང་བ་

༄༅། །ལྟ་བུ། ཀུན་བརྟགས་ཀྱི་མ་རིག་པས་ཡུལ་ལ་བཟུང་བས་འཁོར་བར་འདུ་བྱེད་པ་རྫ་མཁན་ལྟ་བུ། དེ་ནས་བག་ཆགས་ཀྱིས་རིག་
པ་བསླད་པས་ཀུན་གཞིར་གྱུར། ཀུན་ཏུ་བརྟགས་པས་མ་རིག་པས་ཀུན་གཞི་ལ་ཀུན་གཞིའི་རྣམ་ཤེས་དང་ཡིད་ཀྱི་རྣམ་ཤེས་གཉིས་སུ་གྱུར་ནས། ཡུལ་
གྱི་རྣམ་པ་ལ་དེ་དང་མཚུངས་པར་འཛིན་པས་ཕྱི་མའི་ཡུལ་སོ་སོར་དཔྱོད་པས་རྣམ་པར་ཤེས་པ་སྤྲེའུ་ལྟ་བུ། དེ་ལས་ཁམས་གསུམ་དུ་འཁྲུལ་ཏེ། དེའང་
གཟུགས་མེད་དུ་ཚོར་བ་འདུ་ཤེས་འདུ་བྱེད་རྣམ་པར་ཤེས་པའི་ཕུང་པོ་སྟེ། མིང་བཞིའི་ཕུང་པོ་ལ་སེམས་ཀྱི་རྒྱུད་བརྟེན་ཅིང་། གཟུགས་ཁམས་དང་
འདོད་པར་ས་ཆུ་མེ་རླུང་སྟེ། རྒྱུ་གཟུགས་འབྱུང་བཞི་དང་། མིག་སོགས་དབང་ལྔ་དང་། གཟུགས་སོགས་ཡུལ་ལྔ་དང་། རྣམ་པར་རིག་བྱེད་མ་
ཡིན་པའི་གཟུགས་ཏེ། འབྲས་བུ་གཟུགས་བཅུ་གཅིག་ལ་སེམས་ཀྱི་རྒྱུད་བརྟེན་པས་སྲིད་པ་གསུམ་དུ་འཇུག་པས་མིང་གཟུགས་གླུར་ཞུགས་པ་ལྟ་བུ། 

དེ་ལས་གཟུགས་སྒྲ་དྲི་རོ་རེག་བྱ་ཆོས་ཀྱི་སྐྱེ་མཆེད། ཕྱིའི་དྲུག་དང་། མིག་རྣ་སྣ་ལྕེ་ལུས་ཡིད་ཀྱི་སྐྱེ་མཆེད་དེ་ནང་གི་དྲུག་སྟེ། སྐྱེ་མཆེད་བཅུ་གཉིས་
མཁར་ལྟ་བུ། ཡུལ་དང་རྣམ་ཤེས་དབང་པོ་གསུམ་འདུས་ནས་ཡུལ་ལ་སྤྱད་པས་རེག་པ་འོ་བྱེད་པ་ལྟ་བུ། དེས་ཚོར་བ་བདེ་སྡུག་བཏང་སྙོམས་གསུམ་
དུ་མྱོང་བས་ཚོར་བ་མི་ག་ལ་མངའ་ཟུག་པ་ལྟ་བུ། ཡུལ་ལ་སྲེད་པས་བདེ་བ་ལ་ཆགས་ཤིང་སྡུག་བསྔལ་མི་འདོད་པའི་ཤེས་པ་སྲེད་པ་ཆང་འཐུང་བ་ལྟ་བུ། 
དེ་ལྟར་བག་ཆགས་བསགས་པས་ཁམས་གསུམ་སོ་སོའི་ལུས་ལེན་པས་ལེན་པ་ཤིང་ཐོག་སྙེགས་པ་ལྟ་བུ། དེ་ལྟར་སྲིད་ལེན་གཉིས་ཀྱི་སོ་སོའི་ལུས་
ཀྱི་སྦུབས་སུ་ཚུད་པས་སྲིད་པ་བུ་ཆགས་པ་ལྟ་བུ། དེ་ནས་མངལ་སོ་སོ་ནས་བཙས་པས་སྐྱེ་བ་བུ་སྐྱེ་བ་ལྟ་བུ། དེ་ནས་རིམ་གྱི་དབང་པོ་རྣམས་རྒུད་
དེ་སྟོབས་ཟད་པས་རྒས་ཏེ་འཆི་བ་ནི་རྒྱ་ཤི་རོ་ཁུར་བ་ལྟ་བུའོ། །ཡང་བར་དོར་རང་ངོ་མ་ཤེས་པས་ན་སྔ་མ་བཞིན་འཁོར་བའོ། །གཉིས་པ་འཁྲུལ་

༄༅། །པའི་འབྲས་བུ་རྒྱས་པར་བཤད་པ་ནི། ལྷུན་གྲུབ་ཡེ་ཤེས་ལྔའི་རང་འོད་ལ་འཛི༵ན་པ༵་གོང་ལྟར་ཞུགསས་ནས་འབྱུང་ལྔའི་འཁྲུལ་གཞི༵་ཡེ་
ཤེས༵་ཀྱི༵་འོ༵ད་ལྔ༵་སྟོང༵ས་ནས། ཕྱིའི་འབྱུང་ལྔ་སྣང་ཚུལ་ལ་གཉིས། སྣོད་གྲུབ་ཚུལ་དང་། བཅུད་ཆགས་ཚུལ་ལོ། །དང་པོ་ལ། སྟོང་པའི་ངང་ལས་
ཡེ་ཤེས་ཀྱི་རང་རྩལ་ཤར་བས་འོད་ལྔ་འབྱུང་། དེ་ལ་མ་འགག་པའི་རིག་པ་ཡོད་པས་འོད་ལྔ་ལ་འཛིན་པ་བྱུང་། འཛིན་པ་དེ་ལ་རླུང་ཞེས་བྱ་སྟེ། ནང་
གསལ་གྱི་ཐུགས་རྗེའི་རྩལ་ཕྱིར་འཕྲོས་པའོ། །དེ་ཡང་སྣང་བའི་ཡུལ་འོད་ལྔ་ལ་ཐུགས་རྗེའི་རྩལ་འཛིན་པས་ཐ་དད་བཟུང་བས་འབྱུང་བ་རགས་པ་གྲུབ་
སྟེ༑ ཡེ་ཤེས་ལྔའི་གདངས་འོད་ལྔ་ཤར་བ་ཤེས་ན་སྐུ་ལྔ། མ་ཤེས་ན་འབྱུང་ལྔར་སྣང་བ་ཡིན་པས། ས་ཆུ་མེ་རླུང་ནམ་མཁའ་རང་གི་ངོ་བོ་ནི་ཡེ་ནས་
ཡེ་ཤེས་དང་མཉམ་དུ་གནས་ཏེ་འཕོ་འགྱུར་མེད་མོད། །འོན་ཀྱང་འབྱུང་བའི་གཞི་མ་དེ་ལྔ་ལ་འཛིན་པ་རགས་སུ་སོང་བས་ཕྱི་ཡི་འབྱུང་ལྔ་ཆགས་པ་སྟེ། 

དེའང་ཡེ་ནས་སྟོང་པའི་ནམ་མཁའ་ལ་འཛིན་པ་སྐྱེས་པས་རླུང་གི་དཀྱིལ་འཁོར་ཆགས། དེ་ནས་འབྱུང་བ་སོ་སོ་ལ་འཛིན་པ་སྐྱེས་པས། དེའི་སྟེང་དུ་
ཆུ༑ དེའི་སྟེང་དུ་གསེར་གྱི་ས་གཞི་དང་། རི་རྒྱལ་རི་བདུན་བསྐོར་བ་དང་། རོལ་མཚོ་བདུན་དང་། ཕྱིའི་རྒྱལ་མཚོ་དང་། གླིང་བཞི་གླིང་ཕྲན་བརྒྱད་
དང༑ ལྕགས་རི་མུ་ཁྱུད་འཁོར་ཡུག་དང་བཅས་པ་གྲུབ་བོ། །མེ་ནི་རླུང་གི་རྩལ་ཡིན་འབྱུང་བ་གསུམ་ཀ་ལ་ཁྱབ་པར་ཡོད་དོ། །རིན་ཆེན་གསེར་ཕྲེང་
ལས༑ འབྲས་བུ་སྣོད་བཅུད་རྣམ་གཉིས་ཏེ། །ཡེ་ཤེས་འོད་རྩལ་འོད་ལྔ་ལས། །འཛིན་པས་འབྱུང་བ་ཆགས་པ་དེར། །མཁའ་ལ་རླུང་བརྟེན་
ས་གཞི་དང་། །རི་མཚོ་གླིང་དང་འཁོར་ཡུག་གྲུབ། །ཅེས་སོ། །གཉིས་པ་ནང་བཅུད་ཆགས་ཚུལ་ལ་གཉིས་ཏེ། ཁམས་གསུམ་པོ་ཆགས་
ཚུལ་སྤྱིར་བསྟན་པ་དང་། བྱེ་བྲག་ཏུ་འདོད་པར་ལུས་གྲུབ་ཚུལ་ལོ། །དང་པོ་ནི། དེ་ཡང་རླུང་རྡོ་རྗེ་རྒྱ་གྲམ་གྱི་ལྟེ་བ་ལ་ཡེ་ཤེས་ཀྱི་རྩལ་དྲོད་བག་

༄༅། །ཙམ་ཞིག་བྱུང་སྟེ། དེ་ཆུའི་དཀྱིལ་འཁོར་ཕོག་པས། ཆུ་ལས་རླངས་པ་མཐོངས་ཁུང་གི་དུ་བ་ཙམ་ཞིག་བྱུང་། རླངས་པ་
དེ་སའི་དཀྱིལ་འཁོར་ལ་ཕོག་སྟེ། ཆན་ལ་ཕབ་བཏབ་པའི་དྲོད་ཙམ་ཞིག་གིས་ཐམས་ཅད་ལ་ཁྱབ་པས་འབྱུང་བ་བཞིའི་དྭངས་མ་འདུས། དྭངས་མ་
དང་ཡེ་ཤེས་ཀྱི་རང་འོད་འདྲེས་པས་འོད་ཕུབ་ཆུང་ཙམ་གཉིས་བྱུང་སྟེ། དེར་འོད་གཅིག་ནམ་མཁར་འཁྱིལ་བ་ལས། ཁམས་གསུམ་གྱི་ཐོག་མར་སྣང་
ལ་རང་བཞིན་མེད་པ་འོད་གསལ་གྱི་ལྷ་བྱུང་། དེ་ལས་རང་བཞིན་གྱི་རྩལ་དུ་འོད་འཕྲོས་པས་གཟུགས་མེད་སྐྱེ་མཆེད་མུ་བཞིར་བྱུང་བ་ནི། ཡོད་མིན་
མེད་མིན། ཅི་ཡང་མེད་པའི། རྣམ་ཤེས་མཐའ་ཡས། ནམ་མཁའ་མཐའ་ཡས་སྐྱེ་མཆེད་བཞི་འབྱུང་ངོ་། །དེ་ལས་རིག་རྩལ་གཡོས་པའི། 
འཛིན་ཆགས་ལས་གཟུགས་ཁམས་ཀྱི་གནས་རིས་རིམ་པར། དང་པོ་ལྷག་མཐོང་ལ་སྤྱོད་པའི་ལྷ་ལྔ་ནི། འོག་མིན། ཤིན་མཐོ། གྱ་ནོམས་

སྣང་༑ མི་གདུང་བ། མི་ཆེ་བའི་གཙང་རིས་ཀྱི་ལྷའོ། །གཉིས་པ་དགའ་བདེ་དག་པའི་ལྷ་གསུམ། འབྲས་བུ་ཆེ། བསོད་ནམས་སྐྱེས། སྤྲིན་
མེད་འོད་དང་གསུམ། གསུམ་པ་དགའ་བྲལ་ལ། དགེ་རྒྱས། ཚད་མེད་དགེ །དགེ་ཆུང་དང་གསུམ། བཞི་བ་རྟོག་དཔྱོད་བྲལ་བའི་ལྷར། 
འོད་གསལ། ཚད་མེད་འོད། འོད་ཆུང་གསུམ། ལྔ་པ་མི་དགེ་བས་དབེན་པའི་ལྷར། ཚངས་ཆེན། ཚངས་པ་མདུན་ན་འདོན། ཚངས་
རིས་དང་གསུམ་མོ། །དེ་ལྟར་གནས་རིས་བཅུ་བདུན་བྱུང་ངོ་། །དེ་ལྟར་རང་བཞིན་ཡེ་ཤེས་ཀྱི་ངོ་བོ་སྟོང་བའི་སྣང་བ་ལ་གནས་ཀྱང་དེ་ལ་རང་བཞིན་གྱི་
ཆ་ནས་འཛིན་པའི་རླུང་གི་དངོས་འཛིན་རང་རྒྱུད་དུ་འཁྲུལ་པས་འདོད་ལྷ་རིགས་དྲུག་བྱུང་བ་ནི། གཞན་འཕྲུལ་དབང་བྱེད། འཕྲུལ་དགའ། དགའ་
ལྡན༑ འཐབ་བྲལ། སུམ་ཅུ་རྩ་གསུམ། རྒྱལ་ཆེན་རིགས་བཞི་དང་དྲུག་པོ་དེ་དག་དང་། འོད་གསལ་གྱི་ལྷ་དང་། ཁྱད་པར་རྒྱལ་ཆེན་རིགས་

༄༅། །བཞི་ལས་གླིང་བཞིའི་མི་རྣམས་དང་། དེ་དག་དངོས་སུ་དུག་གསུམ་རགས་པས་ལས་ཀྱི་འབྲས་བུ་ངན་པར་སོང་བས་དམྱལ་བ་ཡི་
དྭགས་དུད་འགྲོའི་རིས་རྣམས་འབྱུང་། ང་རྒྱལ་དང་བསོད་ནམས་ཆ་མཐུན་འདྲེས་པའི་ལས་ཀྱིས་ལྷ་མ་ཡིན་བྱུང་ངོ་། །དེ་ལྟར་ཕྱི་སྣོད་ཆགས་
པའི་འབྱུང་བའི་དྭངས་མ་དང་། རིག་པ་གཞི་ལས་འཕགས་པ་འདྲེས་ཏེ། ལུས་གྲུབ་པས་བཅུད་ཀྱི་སེམས་ཅན་ཞེས་བྱ་སྟེ། རིན་ཆེན་གསེར་
ཕྲེང་ལས། འོད་གཅིག་ནམ་མཁར་འཁྱིལ་བ་ལས། །ཐོག་མར་འོད་གསལ་ལྷ་རྣམས་ཆགས། །དེའི་འོད་ཟེར་གཟུགས་མེད་དེ། །རིག་རྩལ་
གཡོས་པས་གཟུགས་ཁམས་དང་། །འདོད་ལྷ་དྲུག་དང་མི་དང་ནི། །ངན་སོང་ལ་སོགས་རིམ་པར་ཆགས། །ཞེས་སོ། །འོད་གཉིས་པ་
ལས༑ དུས་རེ་ཞིག་གི་ཚེ་ཉི་མ་དང་ཟླ་བ་གཉིས་བྱུང་ཏེ། དེའང་ནམ་མཁའི་བཅུད་ལས་བྱུང་བས་ན་ནམ་མཁའ་ལ་འདུག །ཡེ་ཤེས་ཀྱི་

རྩལ་ལས་བྱུང་བས་ཀུན་ལ་གསལ་ནུས། རླུང་གི་དྭངས་མ་ལས་བྱུང་བས་འགྲོ་འོང་བྱེད། མེ་ཡི་དྭངས་མ་ལས་བྱུང་བས་དྲོད་ཡོད། དེ་
ཡང་ཉི་མར་མེ་ཡི་དྭངས་མ་གཙོ་ཆེ་བས་ཚ། ཟླ་བར་ཆུའི་དྭངས་མ་གཙོ་ཆེ་བས་བསིལ། དེ་གཉིས་ཀྱི་རྩལ་ལས་གཟའ་སྐར་དུ་མ་འོད་ཀྱི་ཚུལ་དུ་
ཡོད་དེ། གསེར་ཕྲེང་ལས། འོད་གཉིས་ལ་ནི་རིང་ཞིག་ནས། །ཉི་ཟླ་གཉིས་བྱུང་དེའི་རྩལ་ལས། །གཟའ་སྐར་ཐམས་ཅད་ཡོངས་སུ་
གྲུབ༑ ཅེས་སོ། །འབྱུང་བའི་བྱེད་ལས་ནི། ཀློང་གསལ་ལས། འབྱུང་བ་གཅིག་གྲོགས་གཅིག་གི་བྱེད་དེ། འབྱུང་བཞི་རྒྱས་དུས་
ཉི་མ་རིང་། དབྱར་མེ་ཏོག་སོགས་རྒྱས། འབྱུང་བཞི་སྙོམས་དུས་ཉིན་མཚན་མཉམ། སྟོན་འབྲས་བུ་སྨིན། རྒུད་དུས་ཉི་མ་ཐུང་། དགུན་
རྩི་བཅུད་ཉམས། འབྱུང་བ་བྱེར་དུས་ཉི་ཟླ་ཤི། དཔྱིད་མདངས་སྟོབས་ཉམས་སོ། །ཞེས་སོ། །གཉིས་པ་བྱེ་བྲག་ཏུ་འདོད་པར་ལུས་གྲུབ་

༄༅། །ཚུལ་ནི། སྔར་བཤད་པའི་ཚུལ་གྱི་འཁོར་བ་ན་འཁྲུལ་པའི་ཤེས་པ་ནི། བར་དོར་ཡིད་ལུས་སུ་གནས་པ་ཕོ་མོ་འཁྲིགས་པའི་
དྲུང་ལྷགས་ཚེ། ཕོར་སྐྱེ་ན་ཕ་ལ་སྡང་ཞིང་མ་ལ་ཆགས། མོར་སྐྱེ་ན་མ་ལ་སྡང་ཞིང་ཕར་ཆགས་སེམས་ཀྱིས། མོར་སྐྱེ་ན་མ་ཡི་བཤང་ལམ་
ནས་ཞུགས། ཕོར་སྐྱེ་ན་ཕ་ཡི་སྤྱི་བོ་ནས་ཞུགས་ཏེ། ཞག་དང་པོ་ན་ཆུའི་བྱེད་ལས་ཀྱི། རླུང་སེམས་གཉིས། ཐིག་ལེ་དཀར་དམར་གཉིས་
དང་བཞི་པོ་གཅིག་ཏུ་བསྡུས་ཏེ་འབྱུང་བའི་བྱེད་ལས་ཀྱི་རིམ་པར་ཆགས་ནས་བསྐྱེད་པ་སྟེ། ངལ་བསོ་ལས། མ་རིག་རྣམ་ཤེས་རླུང་སེམས་ཐིག་ལེ་
འདུས༑ །མེར་ནུར་ལྟར་འཁྲང་གོར་ཉ་རུ་སྦལ་འདྲ། །རིམ་བཞིན་བདུན་ཕྲག་བདུན་དུ་ཆགས་པའི་ལུས། །ཞེས་པ་དང་། བདུན་ཕྲག་བདུན་
ནས་ཉི་ཤུ་རྩ་དྲུག་བར། །དབང་པོ་ཡན་ལག་བ་སྤུ་ལ་སོགས་གྲུབ། །བདུན་ཕྲག་སུམ་ཅུ་རྩ་དྲུག་བར་རྙེད་དུ། །ལུས་ཟུང་བརྟས་དང་ཆེར་བསྐྱེད་

གཡོ་བར་བྱེད། །ཅེས་སོ། །དེ་ལྟར་ཟླ་དགུ་ཞག་ཉེར་དྲུག་ནས་ཕྱིར་བྱོན་པ་ནི་སྤྲུལ་པའི་སྐུ་སྟེ། ཀློང་གསལ་ལས། ཟླ་བ་བཅུ་ནི་ས་བཅུའི་
ཚུལ༑ །སྐྱེས་པ་རང་བཞིན་སྤྲུལ་པའི་སྐུ། །ཞེས་སོ། །དེ་ལ་རྩ་རླུང་ཐིག་ལེའི་ཁམས་གྲུབ་ཚུལ་དབང་གི་སྐབས་ནས་གསལ་ལོ། །གཉིས་
པ་བར་དུ་ལམ་གྱི་ཁྲིད་རིམ་བསྟན་པ་ལ། སྨིན་བྱེད་དབང་དང་། གྲོལ་བྱེད་ཀྱི་གདམས་པ་གཉིས་སོ། །དང་པོ་སྨིན་པར་བྱེད་པའི་དབར་ལ། 
དབང་སྤྱིའི་རྣམ་པ་མདོ་ཙམ་བསྟན་པ་དང་། དབང་བཞིའི་ངོ་བོ་བྱེ་བྲག་ཏུ་བཤད་པའོ། །དང་པོ་ལ། ངོ་བོ། ངེས་ཚིག །དབྱེ་བའོ། །དང་པོ་
ནི༑ རྒྱུ་གཉིས་དང་། རྐྱེན་བཞི། དང་པོ་རྒྱུ་གཉིས་ནི། མཚུངས་ལྡན་གྱི་རྒྱུ་གདོད་ནས་རང་ལ་རང་ཆས་སུ་བཞུགས་པའི་ཆོས་ཉིད་དོ། །ལྷན་ཅིག་བྱེད་རྒྱུ་ནི་རབ་གནས་དང་ལྡན་
པའི་དབང་རྫས་རྣམས་སོ། །གཉིས་པ་རྐྱེན་ནི། དབང་བཞི་སྐུར་རུང་བའི་སྣོད་ལྡན་སློབ་མ་རྒྱུའི་རྐྱེན། དབང་བསྐུར་ནུས་པའི་སློབ་དཔོན་ཚད་ལྡན་བདག་པའི་རྐྱེན་

༄༅། །རྫས་སྔགས་ཏིང་ངེ་འཛིན་གསུམ་འཛོམ་པའི་ནུས་པ་ཁྱད་པར་ཅན་དམིགས་པའི་རྐྱེན་དབང་སྔ་མ་སྔ་མས་གོ་ཕྱེ་ནས་ཕྱི་མ་ཕྱི་མ་
འབྱུང་བ་དེ་མ་ཐག་པའི་རྐྱེན་ནོ། །དེ་ལྟར་རྒྱུ་གཉིས་དང་རྐྱེན་བཞི་ཚོགས་པ་ལ་བརྟེན་ནས་གོ་འཕང་གི་ཡེ་ཤེས་རྒྱུད་ལ་འཇོག་པའི་ལས་ཀྱིས་ཐར་པའི་
མྱུ་གུ་མངོན་དུ་བསྐྱེད་པའི་སྐྱེ་ངེས་ཀྱི་ནུས་རུང་དུ་སྨིན་པར་བྱེད་པ་ནི་དབང་གི་ངོ་བོའོ། །གཉིས་པ་དེས་ཚིག་ནི། ཨ་བྷི་ཥཱིཉྩའི་སྒྲ་ལས། མངོན་
པར་གཏོར་བའམ་བླུགས་པ་སྟེ། དབང་གིས་སྒོ་གསུམ་གྱི་དྲི་མ་འཁྲུད་པའི་ཆ་ནས་མངོན་པར་གཏོར་བ་དང་། འབྲས་བུ་ཡེ་ཤེས་ཀྱི་ནུས་པ་རྒྱུད་
ལ་འཇོག་པའི་ཆ་ནས་མངོན་པར་བླུགས་པའི་དོན་གྱིས་ན་དབང་ངོ་། །གསུམ་པ་དབྱེ་བ་ལ་སྤྱི་དང་བྱེ་བྲག་གཉིས། དང་པོ་སྤྱི་ལ་སྦྱོར་བ་དངོས་
གཞི་གཉིས། དང་པོ་སྦྱོར་བ། དཀྱིལ་འཁོར་བྲི་བ། རྣམ་པ་འགོད་པ། རབ་གནས་བྱ་བ། དཀྱིལ་འཁོར་སྒྲུབ་པ་བཞི་སྔོན་དུ་སོང་ནས། 

གཉིས་པ་དབང་དངོས་གཞི་ལ་བཞི་སྟེ། སློབ་དཔོན་རང་ཉིད་འཇུག་པ་དང་། སློབ་མ་འཇུག་པར་གནང་བ་ནོད་པ་དང་། ནོད་ནས་སློབ་མ་དཀྱིལ་
འཁོར་དུ་འཇུག་པ། ཞུགས་ནས་དབང་བསྐུར་བའོ། །དང་པོ་ནི། ཧེ་རུ་ཀ་འདུས་པ་ལས། ནུས་དང་ལྡན་པའི་ལྟས་ཐོབ་ནས། །རྣལ་
འབྱོར་བདག་ཉིད་འཇུག་པར་བྱ། །ཞེས་དང་། རིག་པ་གསལ་བ་ལས། སློབ་མ་འཇུག་པའི་ཚུལ་གྱིས་ནི། །དང་པོ་སློབ་དཔོན་འཇུག་པར་
བྱ༑ །ཞེས་གསུངས་པའི་ཚུལ་གྱིས་སློབ་མ་ལ་ཇི་ལྟར་བསྐུར་བའི་དབང་གི་ཆོ་ག་མ་ཚང་བ་མེད་པར་ཉམས་སུ་བསྟར་བར་བྱ་བ་ནི་གལ་ཆེ་སྟེ། བྱིས་
པའི་སློབ་དཔོན་ནི་ཆགས་ཉམས་དང་བཅས་ཕྱིར་སློབ་དཔོན་གྱི་རྒྱུད་ལ་རྩ་ལྟུང་ཡོད་ན། སློབམར་རིག་འཛིན་གྱི་སྡོམ་པ་མི་སྐྱེ་བའི་ཕྱིར། ཐབས་
དབང་ལེན་པ་དེས་རྩ་ལྟུང་དག་པར་བྱེད་ཅིང་། སློབ་མ་ལའང་དོན་དུ་འགྱུར་བ་ཆེན་པོ་ཐོབ་པའི་ཕྱིར་རོ། །གཉིས་པ་ནི་སློབ་མ་འཇུག་པའི་

༄༅། །གནང་བ་ནོད་ཅིང་བདེན་པར་བསྒྲག་པའོ། །གསུམ་པ། སློབ་མ་དཀྱིལ་འཁོར་དུ་གཞུག་པ་ནི། རྡོ་རྗེ་ལས་རིམ་ལས། 
ཁྲུས་དགབ་དྲི་དང་ལུས་དབུལ་དང་། །བགེགས་བསྐྲད་ལྷར་རློབས་དམ་ཚིག་སྦྱིན། །དེ་ཉིད་དབོག་དང་ཆུ་ནན་དང་། །བསྒྲགས་དང་རིན་ཆེན་
དོར་བ་དང་། །ལྷ་དབབ་པ་དང་ནན་ཏན་དང་། །མིག་དབྱེ་དཀྱིལ་འཁོར་ལེགས་བསྟན་དང་། །ཞེས་པའི་རིམ་པ་ལྟར་སོང་ནས། བཞི་པ་
དེ་ལྟར་ཞུགས་ནས་དབང་བསྐུར་བའི་རིམ་པ་ནི། རྒྱུད་སྡེ་བཞི་སོ་སོའི་དབང་གི་རིགས་དབྱེ་ན་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་
འབྱོར་བླ་མེད་ཀྱི་རྒྱུད་དང་བཞི། དང་པོ་བྱ་རྒྱུད་ལ་ཆུ་དང་ཅོད་པཎ་གྱི་དབང་གཉིས་ཙམ་གྱིས་གྲུབ་པ་དང་། གཉིས་པ་སྤྱོད་རྒྱུད་ལ། དེའི་སྟེང་དུ་
རྡོ་རྗེ་དྲིལ་བུ་མིང་གི་དབང་གསུམ་བསྣན་པ་དངོས་བསྟན་དང་། རྗེས་གནང་གི་ཡན་ལག་ཀྱང་མང་ཉུང་རྒྱུད་དང་སློབ་དཔོན་སོ་སོའི་གཞུང་གི་

ཁྱད་ཡོད་དོ། །གསུམ་པ་རྣལ་འབྱོར་རྒྱུད་ལ། རིག་པའི་དབང་ལྔ་དང་། སློབ་མའི་དབང་། སློབ་དཔོན་གྱི་དབང་དྲུག་གསང་བ་བཀའི་
དབང་དང་། མཐའ་རྟེན་བཅས་པས་རྫོགས་སོ། །འདིའི་གསང་དབང་ནི་ལྷ་དང་དཀྱིལ་འཁོར་གྱི་དེ་ཁོ་ན་ཉིད་དང་། སློབ་དཔོན་གྱི་ལས་རིམ་
རྣམས་སྟོན་པ་ཙམ་ལ་ལྟོས་ནས་བཏགས་པ་ལས་བླ་མེད་ཀྱི་སྐབས་དང་མི་འདྲའོ། །བཞི་པ་བླ་མེད་ཀྱི་རྒྱུད་ལ་སྤྱི་དང་བྱེ་བྲག་གཉིས། དང་
པོ་ལ། དུས་ཀྱི་འཁོར་ལོ་ལས་བྱིས་པ་འཇུག་པའི་དབང་བདུན་དང་། དབང་གོང་མ་ལ་འཇིག་རྟེན་པ་གསུམ་དང་། འཇིག་རྟེན་ལས་འདས་
པའི་བཞི་སྟེ་བཅུ་གཅིག་ཏུ་བསྡུས་པ་དང་། གསང་བ་འདུས་པ་དང་། ཟླ་གསང་ཐིག་ལེ་སོགས་སུ་བུམ་དབང་། གསང་དབང་། ཤེར་
དབང་གསུམ་དུ་གྲགས་པ་དང་། སེམས་རྒྱས་མཉམ་སྦྱོར་དུ་སློབ་དཔོན་དང་སློབ་མའི་དབང་གཉིས་སུ་བསྡུས་པ་གསང་བ་བྱང་ཆུབ་སེམས་

༄༅། །དང་དབུ་རྒྱན་དང་ཕྱག་རྒྱ་དང་མིང་དབང་རྣམས་སུ་བསྟན་པའོ། །གཉིས་པ་ལ། སྔ་འགྱུར་རྒྱུད་ལུང་མན་ངག་གསུམ། 
རྒྱུད་མ་ཧཱ་ཡོ་ག་ལ། རྒྱུད་སྡེ་དང་། སྒྲུབ་སྡེ་གཉིས། དང་པོ་རྒྱུད་སྡེ་སྒྱུ་འཕྲུལ་དྲྭ་བ་ལྟར་ན། གསང་སྙིང་ལས། དད་བརྩོན་བརྟུལ་ཞུགས་
རབ་རྟོགས་ན། །ཕན་པའི་དབང་དང་ནུས་པའི་དབང་། །རིམ་པ་བཞིན་དུ་སྦྱིན་པར་བྱ། །ཞེས་པས། སློབ་བུ་དད་པ་ཅན་ལ་དབུ་རྒྱན་ཅོད་
པཎ་སོགས་ཕྱི་ཕན་པའི་དབང་བཅུ་བརྩོན་འགྲུས་ཅན་ལ་གསུམ་གྱི་བདག་དོན་ནུས་པའི་བརྩོན་འགྲུས་ཅན་ལ་ཉན་པ་དང་བསྒོམ་པའི། གཞན་
དོན་ནུས་པ་ལ་འཆད་པ་དང་ཕྲིན་ལས་ཀྱི། གཉིས་ཀའི་དོན་ནུས་པ་ལ་རྡོ་རྗེ་རྒྱལ་པོ་བཀའ་རབ་འབྱམས་ཀྱི་དབང་སྟེ་ལྔའོ། །སྤྱོད་རིག་མཉམ་
པའི་བརྟུལ་ཞུགས་ཅན་ལ་གསང་བ་ཟབ་མོའི་དབང་གསུམ་བསྐུར་བའོ། །གཉིས་པ་སྒྲུབ་སྡེ་ལྟར་ན། བཀའ་བརྒྱད་མདོ་བྱང་ཊཱི་ཀ་ལས། ཕྱི་

དབང་ནང་དབང་གསང་དབང་དང་། །ཐེག་པ་ལྟ་བ་སྤྱི་འབྱམས་དབང་། །རིམ་གྱིས་དབང་ནི་རྫོགས་པར་བསྐུར། །ཞེས་པས། ཕྱི་ནང་གསང་
བ་དེ་ཁོ་ན་ཉིད་ཀྱི་དབང་དང་བཞི་ལས། གདུལ་བྱ་ཞེ་སྡང་ཅན་སྒྲོལ་བ་ལམ་དུ་ཁྱེར་བའི་ཕྱིར་ཕྱི་དབང་བུམ་པ་སོགས་ཕྱི་ནང་གི་རྫས་བརྒྱ་རྩ་བརྒྱད་
ལ་བརྟེན་ནས་བསྐུར་བ། ང་རྒྱལ་ཅན་ལྷ་ལམ་དུ་ཁྱེར་བའི་ཕྱིར་ནང་དབང་ལུས་ལ་བརྟེན་ནས་བསྐུར་བ། འདོད་ཆགས་ཅན་སྦྱོར་བ་ལམ་དུ་ཁྱེར་
བའི་ཕྱིར་གསང་དབང་ཡུམ་ལ་བརྟེན་ནས་བསྐུར་བ། གཏི་མུག་ཅན་རྣམ་རྟོག་ལམ་དུ་ཁྱེར་བའི་ཕྱིར་དེ་ཁོ་ན་ཉིད་ཀྱི་དབང་སེམས་ལ་བརྟེན་ནས་
བསྐུར་བ་དང་བཞིའོ། །གཉིས་པ་ལུང་ཨ་ནུ་ཡོ་ག་ལ་ཀུན་འདུས་ལས། ཕྱི་ཡི་དབང་དང་ནང་གི་དབང་། སྒྲུབ་པའི་དབང་དང་གསང་བའི་
དབང་༑ །བཅུ་དང་བཅུ་གཅིག་བཅུ་གསུམ་དང་། །རྣམ་པ་གཉིས་ཀྱིས་རྫོགས་པར་འགྱུར། །ཞེས་པའི་དོན། རྒྱུད་དང་མན་ངག་གི་ལུགས་

༄༅། །ལྟར་བསྐུར་ཚུལ་གཉིས་ཏེ། དང་པོ་རང་བཞིན་གྱིས་སྣོད་དུ་གྱུར་པའི་ཟབ་མོའི་དོན་ལ་མོས་པའི་སློབ་མ་ཁྱད་པར་ཅན་ལ། མདོ་
རྩ་བའི་དཀྱིལ་འཁོར་དུ་རྒྱུད་ཀྱི་དངོས་བསྟན་ལྟར། ཕྱི་དབང་རྒྱུད་ཀྱི་ཆུ་བོ། ནང་དབང་འབྱུང་བའི་ཆུ་བོ། སྒྲུབ་དབང་གྲགས་པའི་ཆུ་བོ། གསང་
དབང་རྫོགས་པའི་ཆུ་བོ་བཞི་རྫོགས་ཀྱི་དབང་སུམ་ཅུ་རྩ་དྲུག་བསྐུར་བ་དང་། གཉིས་པ་སྦྱངས་པས་སྣོད་དུ་གྱུར་པ་རྒྱ་ཆེ་བ་ལ་མོས་པའི་སློབ་མ་
ཐུན་མོང་པ་ལ་བདེ་བར་གཤེགས་པས་ལེགས་པར་གསུངས་པའི་བསྟན་པ་ཐམས་ཅད་རིག་པ་འཛིན་པའི་སྡེ་སྣོད་ཀྱི་གཞུང་ལམ་གཅིག་ཏུ་ཡོངས་སུ་
རྫོགས་པའི་རིམ་པར་སྟོན་པ་མདོ་ཡོངས་རྫོགས་ཡན་ལག་གི་དཀྱིལ་འཁོར་སོ་སོར་ཕྱེ་ནས་མན་ངག་གི་དགོངས་པ་ལྟར་རྩ་བ་སོ་དྲུག་ལས་ཡན་ལག་
རགས་པར་བརྒྱད་བརྒྱ་སོ་གཅིག་ཏུ་ཕྱེ་ནས་བསྐུར་བའི་ཚུལ་ལོ། །དེང་སང་རྒྱུད་དང་མན་ངག་གི་དགོངས་པ་གཉིས་ཀ་བརྒྱུད་ནས་མི་ནུབ་པར་བྱ་

བའི་ཕྱིར་གཅིག་ཏུ་དྲིལ་ནས་བསྐུར་བར་མཛད་པ་སྟེ། གཉིས་ཀས་ཡོ་ག་བཞི་རྫོགས་དང་ཐེག་དགུའི་དབང་རྫོགས་པ་ལ་ཁྱད་པར་མེད་དོ། །
གསུམ་པ་མན་ངག་ཨ་ཏི་ཡོ་གའི་དབང་ལ་སྤྱི་དང་ཁྱད་པར་གཉིས་ལས། དང་པོ་ནི། དབང་གསུམ་པའི་དཔེ་དང་རྗེས་དཔག་གིས་མཚོན་བྱ་
མཚོན་བྱེད་ལ་ལྟོས་མི་དགོས་པར་ཐོག་མ་ཉིད་ནས་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་འཇུག་ཏུ་རུང་བའི་སྐལ་ལྡན་དབང་རྣོན་ལ་རྫོགས་པ་
ཆེན་པོ་རིག་པའི་རྩལ་དབང་བསྐུར་བ་སྟེ། སློབ་དཔོན་ཆེན་པོ་འཇམ་དཔལ་གཤེས་གཉེན་གྱིས། ཟབ་པ་དོན་གྱི་དབང་མཆོག་ནི། །རིག་པའི་
རྩལ་དབང་ཐོབ་པ་སྟེ། །ཆོས་ཉིད་རྟོགས་པས་དབང་ཞེས་བྱ། །ཡེ་ཤེས་དབང་བསྐུར་ཅོད་པཎ་ཅན། །ཞེས་གསུངས་པ་ལྟར་རོ། །གཉིས་
པ་སྐབས་སུ་བབ་པ་མན་ངག་སྡེ་ཡང་གསང་བླ་མེད་ཀྱི་དབང་ཁྱད་པར་དུ་བཤད་པ་ལ། གཞུང་རྩ་བ་ལས། སྒྲོན་བཞི་ཐབས་ཀྱི་འདུ་ཚོགས་

༄༅། །མཁའ་ལ་འཁྱིལ༔ རྟོག་བྱེད་ཡིད་ཀྱི་རང་བཞིན་གློག་ལྟར་འཁྱུག༔ ལྔ་ལྡན་མུ་ཁྱུད་ནམ་མཁའི་ཁམས་ཀུན་འཁོར༔ ༔
རང་རིག་ཡེ་ཤེས་སྣང་བར་འཕོ་འགྱུར་མེད༔ ལུག་རྒྱུད་བརྩོན་དུ་མ་བཟུང་རང་ཞི་བ༔ ཁྲ་ཁྲ་ལམ་ལམ་ལྔ་ལྡན་མུ་ཁྱུད་ཅན༔ མེར་མེར་ཤིག་
ཤིག་དགོངས་པའི་དོན་ལ་བལྟ༔ ཞེས་པས་དངོས་ཤུགས་བསྟན་པའི་བརྡ་དཀྲོལ་བ་ལ། རྫོགས་པ་རང་བྱུང་ལས། སྤྲོས་བཅས་སྤྲོས་པ་
མེད་པ་དང་། །ཤིན་ཏུ་སྤྲོས་མེད་རབ་སྤྲོས་མེད། །དབང་ནི་རྣམ་པ་བཞི་ཡིས་ཀྱང་། །སྐལ་བ་ལྡན་པ་སྨིན་པར་བྱ། །ཞེས་པའི་སྔ་མ་
གཉིས་བླ་མེད་སྤྱི་དང་ཕྱོགས་མཐུན་ཡང་། དང་པོ་སྤྲོས་བཅས་ཀྱི་དབང་ནི། རྡུལ་ཚོན་གྱི་དཀྱིལ་འཁོར་ལ་བརྟེན་ནས་བསྐུར་བས་ལུས་ངག་
ཡིད་གསུམ་དང་ཤེས་བྱའི་རྨོངས་པའི་སྒྲིབ་པ་སྦྱངས། གཉིས་པ་སྤྲོས་མེད་གསང་བའི་དབང་མཎྜལ་དང་བུམ་པ་ལ་བརྟེན་ནས་བསྐུར་བས། 

སྐུ་གསུང་ཐུགས་དང་རང་བྱུང་འོད་གསལ་གྱི་ནུས་པ་རྒྱུད་ལ་འཇོག་པ་སྟེ། ཐལ་འགྱུར་ལས། སྤྲོས་མེད་དད་ལྡན་འཇུག་སྨིན་ཕྱིར། །སྤྲོས་
པ་མེད་པའི་དབང་མཆོག་ནི། །མཎྜལ་བུམ་པ་ལ་བརྟེན་ནས། །ཚིགས་སུ་བཅད་པས་དབང་སྦྱིན་བྱ། །ཞེས་སོ། །གསུམ་པ་ཤིན་ཏུ་སྤྲོས་
མེད་ཀྱི་དབང་བརྡ་དང་རྟེན་འབྲེལ་ལ་བརྟེན་ནས་བསྐུར་བ་ལ། ཕྱི་ནང་གསང་བ་ཡོངས་རྫོགས་དང་བཞི་ཡོད་པའི། དང་པོ་འཁོར་འདས་རུ་
ཤན་འབྱེད་པ། གཉིས་པ་ཡེ་ཤེས་ཉི་ཤུ་རྩ་ལྔ་ལ་སྤྱོད་པའི་དོན་དུ་མཎྜལ་ཕུལ་ནས་གསོལ་བ་གདབ་པ་སོགས་སོ། །གསུམ་པ་ནམ་མཁའི་
ཕྱོགས་བཞི་ནས་སེམས་ཉིད་ཀྱི་སྒོར་འཇུག་པ། བཞི་པ་ནམ་མཁའ་རྒྱ་ཆེ་བའི་སྒྲ་དབྱངས་ཀྱི་དོན་ལ་འདྲིས་པར་བྱས་ནས་ངོ་བོ་མེད་པའི་
སེམས་ཉིད་ལ་མཐའ་དབུས་མེད་པ་མཚོན་པ་སྟེ། སེམས་ཉིད་གཞི་མེད་རྩ་བྲལ་དུ་ངོ་སྤྲད་ཅིང་བསྒོམས་པས་ཀ་དག་གི་ཡེ་ཤེས་རྟོགས་པ་

༄༅། །འདི་ལ་ཁྲེགས་ཆོད་ཀྱི་དབང་དུ་གསུངས། བཞི་པ་རབ་ཏུ་སྤྲོས་པ་མེད་པའི་དབང་ལྟ་སྟངས་དང་གཟིགས་སྟངས་ལ་
བརྟེན་ནས་རིག་པ་མངོན་སུམ་གྱི་དབང་བསྐུར་བ་འདིས། མངོན་སུམ་ལྷུན་གྲུབ་ཀྱི་དོན་ཉམས་སུ་ལེན་པ་ལ་དབང་བས་འདི་ནི་ཐོད་རྒལ་གྱི་དབང་ཡིན་
ནོ༑ །གཉིས་པ་དབང་བཞི་དངོས་བཤད་པ་ལ། དབང་ཇི་ལྟར་བསྐུར་ཐབས། མ་བསྐུར་བའི་སྐྱོན། བསྐུར་བའི་ཡོན་ཏན། རྗེས་དམ་
ཚིག་བཤད་པའོ། །དང་པོ་ལ་རྣམ་དབྱེ་བསྡུ་ཚུལ་དང་། དབང་བཞི་སོ་སོར་བཤད་པའོ། །དང་པོ་ནི། དབང་གི་རྣམ་བཞག་གཞན་ཡང་མཆོག་
གི་དངོས་གྲུབ་ལ་དབང་བའི་དོན་ལ་རྟོན་ནས་དབང་གི་ཆུ་བོ་བཞིའི་བབས་ཚུལ་གཞན་དུ་བཏགས་པ། མཁས་པ་པཎྜི་ཏའི་དབང་། གླེགས་བམ་པུ་
ཏིའི་དབང་། ཡི་དམ་ལྷའི་བྱིན་བརླབས་ཀྱི་དབང་། རིག་པ་རྩལ་གྱི་དབང་སྟེ་ཐོབ་བྱའི་འབྲས་བུ་ལ་ལྟོས་ནས་དབང་གི་ཐ་སྙད་མཛད་པ་དང་། 

དངོས་གྲུབ་དེ་ཉིད་ལ་བདག་གིར་མཛད་པའི་སྐྱེས་བུ་ཆེན་པོ་ཡང་རིམ་པ་བཞིན། སློབ་དཔོན་ཆེན་པོ་བི་མ་ལ། རྒྱལ་པོ་ཨིནྡྲ་བྷུ་ཏི། སློབ་དཔོན་
དགའ་རབ་རྡོ་རྗེ། མཁས་པ་ཤྲཱི་སེདྷ་། བཞིར་རྣམ་པར་བཞག་པ་དང་། གཞན་ཡང་གདུལ་བྱའི་ཁམས་དང་། བསམ་པ་དང་། དབང་པོ།
བག་ལ་ཉལ། ཉོན་མོངས་པའི་གཉེན་པོར་གསུངས་པ་སོགས་ཐམས་ཅད་མཐར་གྱིས་དབང་བཞིའི་ངོ་བོར་མ་ལུས་པ་མེད་ལ། འདི་ལྟར། 
ཕྱི་རོལ་དུ་ནམ་སླ་དུས་བཞི་དང་། ནང་ལུས་ངག་ཡིད་སེམས་ཀྱི་ཚོགས་པ་བཞི་དང་། གསང་བར་གཏི་མུག་ཞེ་སྡང་འདོད་ཆགས། ཆ་
མཉམ་པ་བཞི་དང་། དོན་དམ་པར་སྐྱེ་བ་དང་། འགག་པ། འགྲོ་བ། འོང་བ་བཞིའམ། ཡོད་པ་མེད་པ་ཆད་པ་རྟག་པའི་མུ་བཞི་སྦྱོང་
ཕྱིར༑ བུམ་པ། གསང་བ། ཤེས་རབ་ཡེ་ཤེས། ཚིག་དབང་རིན་པོ་ཆེ་ཡོངས་སུ་རྫོགས་པ་བཞིའི་དག་པར་སྦྱར་ཞིང་། ཚོགས་སྦྱོར་

༄༅། །མཐོང་སྒོམ་གྱི་ལམ་བཞི་བགྲོད་ནས། སྤྲུལ་སྐུ། ལོངས་སྐུ། ཆོས་སྐུ། ངོ་བོ་ཉིད་སྐུའི་གོ་འཕང་བཞི་འཐོབ་པར་
བྱ་བའི་ཕྱིར་གོང་ནས་གོང་དུ་ལྟ་ཁྱད་ཞུགས་པའི་དབང་བཞི་འབྱུང་བ་སྟེ། ཐལ་འགྱུར་ལས། ཕྱི་དང་ནང་དང་གསང་བ་དང་། །གསང་བ་ཡོངས་
སུ་རྫོགས་པ་ཡི། །སྡེབས་ནི་རྣམ་པ་བཞི་དག་གིས། །འགྲོ་བའི་ལུས་ངག་ཡིད་སེམས་བཞི། །རྣམ་པར་དག་པར་བྱ་བའི་ཕྱིར། །དབང་ནི་
རྣམ་པ་བཞི་ཡིས་ཀྱང་། །སྐལ་བ་ལྡན་པ་སྨིན་པར་བྱ། །ཞེས་སོ། །དེའང་སྔགས་ལམ་འདིར་བར་ཆད་མེད་པའི་དབང་དུ་ན་སྐྱེ་བ་འདི་ཉིད་ལ་
སྤང་བྱ་སྤང་རུང་དང་ཐོབ་བྱ་ཐོབ་རུང་གི་ནུས་པ་རྒྱུད་ལ་འཇོག་པའི་ཕྱིར། དབང་གིས་རྒྱུད་སྨིན་པའི་ཚད་དུ་བཞག་སྟེ། ཆུ་ལུད་དྲོད་གཤེར་འཛོམ་
དུས་ཞིང་ལ་ས་བོན་ཐེབས་དགོས་པ་ལྟར་རོ། །དེ་ཡང་སྔགས་ཀྱི་ཐེག་པ་འདིར་ཕུང་ཁམས་སྐྱེ་མཆེད་གཞི་ལྷུན་གྲུབ་ཀྱི་དཀྱིལ་འཁོར་ཆེན་པོ་རང་

ལ་རྫོགས་པ་དེ་ཉིད། ལམ་གྱི་དུས་སུ་དབང་བཞིའི་གནད་ལ་བརྟེན་ནས་སྨིན་པ་སྔོན་དུ་འགྲོ་བས་རིམ་པ་གཉིས་ལ་བརྟེན་ནས་འབྲས་བུ་རྡོ་རྗེ་འཆང་
གི་གོ་འཕང་མངོན་དུ་བྱས་ནས་ཁྱབ་ཅིང་རྟག་པའི་ཕྲིན་ལས་ལ་དབང་བསྒྱུར་བ་ཡིན་ལ། དེའང་དབང་བཞིའི་རྟེན་ནི། ཁམས་དྲུག་ལྡན་གྱི་རྡོ་རྗེའི་
ལུས་རྩ་རླུང་ཐིག་ལེའི་རྐྱེན་དང་ལྡན་པ་ཁོ་ན། ཤར་ནུབ་གླིང་གཉིས་ཀྱི་ཁམས་དྲུག་ལྡན་དང་། ཁྱད་པར་དུ་འཛམ་གླིང་ལས་ཀྱི་ས་པ་མཆོག་ཏུ་
བསྔགས༑ གཟུགས་མེད་བསམ་གཏན་བཞི་གཟུགས་ཁམས་སོགས་ལྷ་དང་ལྷ་མིན་བྱང་གླིང་པ་ནི་བསྟན་པ་ལ་འཇུག་པའི་རྒྱུ་དམན་པའོ། །
རྒྱུད་ལས། གཟུགས་ཁམས་མེད་པའི་རྟེན་རྣམས་ལ། །དབང་རྣམས་བསྐུར་བའི་རྟེན་མེད་དེ། །རྩ་རླུང་རྟོག་པ་མི་དམིགས་པས། །ཡེ་ཤེས་
དབང་བསྐུར་ག་ལ་ནུས། །གཟུགས་ཁམས་རྩ་དང་རླུང་ཡོད་ཀྱང་། །ཁམས་ཀྱི་ཟས་དང་བྲལ་བས་མིན། །ཞེས་དང་། ཁམས་དྲུག་ལྡན་

༄༅། །ནི༑ རྒྱུད་ལས། དེས་ན་འདོད་ཁམས་གནས་རིགས་ནི། །དབང་རྣམས་བསྐུར་བའི་རྟེན་ཡིན་ཏེ། །འདོད་ཆགས་ཞེ་སྡང་
གཏི་མུག་དང་། །ང་རྒྱལ་ཕྲག་དོག་ཁོང་ཁྲོ་ཡིས། །གདུངས་ནས་འདོད་པའི་འདོད་ཁམས་འདི། །དབང་གི་སྣོད་དུ་རུང་བ་ཡིན། །ཞེས་སོ། །
དེ་ལྟར་ནའང་། དམ་པའི་རིགས་ཅན་དྲ་མ་ལྔ་ལྟ་བུ་དང་། ཉན་རང་དགྲ་བཅོམ་ལྷག་མེད་དུ་བཞུགས་པ་འགའ་ཞིག་ཡིད་ལུས་ཀྱིས་སྔགས་ལམ་
ལ་འཇུག་པར་ཡོད་པའང་འཐའ་མ་བཀག་པས། དེ་རྣམས་ནི་བསམ་པའི་རྟེན་ཁྱད་པར་ཅན་ཡིན་པའི་ཕྱིར་ངེས་པ་མེད་དོ། །གཉིས་པ་དབང་
བཞི་སོ་སོར་བཤད་པ་ལ་སྔགས་རྡོ་རྗེ་ཐེག་པ་འདིས་འདོད་ཡོན་ལམ་དུ་བྱས་པ་ཡིན་པས། འདོད་ཆགས་རྣམ་བཞིའི་སྦྱོང་བྱ་སྦྱོང་བྱེད་ཀྱི་ལྡོག་
པས་དབང་བཞིར་དབྱེ་བའི་ཚུལ་སྡོམ་པ་ལས། དགོད་དང་བལྟ་དང་ལག་འཛིན་དང་། །འཁྱུད་དང་གཉིས་སྤྱོད་ལ་སོགས་ལ། དབང་བཞི་

བསྐུར་བར་གྱུར་པ་ཡིན། །ཞེས་པ་ལྟར་བཞི་ལས། གཏེར་གཞུང་ནས། ཡེ་ཤེས་དྲ་བའི་རྒྱ་མདུད་དབྱིངས་སུ་གྲོལ༔ ཞེས་དང་། རྡུལ་ཚོན་
བུམ་པའི་དབང་གི་བསྐྱེད་རིམ་དང་༔ ཞེས་པས། དང་པོ་དག་བྱ་བལྟས་པས་ཚིམ་པའི་འདོད་ཆགས་ནི། གཞན་འཕྲུལ་དབང་བྱེད་ལ་གནས་པ་ཡིན་
ཏེ༑ དག་བྱེད་རྡུལ་ཚོན་གྱི་དཀྱིལ་འཁོར་ལ་བརྟེན་པ་བུམ་པའི་དབང་བསྐུར་བས་གནས་སྐབས་བཞི་ལས་སད་པའི་གནས་སྐབས་དང་སྒྲིབ་པ་བཞི་ལས་
གཙོ་བོར་ལུས་རྩ་ཡི་སྒྲིབ་པ་དག་ཅིང་། ཕུང་པོའི་བདུད་བཅོམ་པའོ། །དེའང་གནས་པ་རྩའི་རྣམ་གྲངས་ནི། གཏེར་གཞུང་ལས་རྩ་ཡེ་ཤེས་དྲྭ་བ་
བཞུགས་ཚུལ་རྒྱས་པར་བསྟན་པའི་དོན་བསྡུས་ནས་སྟོན་པ་ལ། རྩ་གསུམ་ཀ་བའི་ཚུལ་དུ་གནས་ཏེ། རོ་མ་གཡས། རྐྱང་མ་གཡོན། ཀུན་
དྷར་མ་དབུས། ཤེལ་སྦུགས་ཅན་དབུ་མའི་དབུས་ན་གནས། དེ་ལ་བརྟེན་པའི་རྩ་འཁོར་གྱི་རྣམ་གྲངས། ཡེ་ཤེས་སྒྲོན་མའི་འཁོར་ལོ་

༄༅། །གཅིག་དང་། ཐབས་ཤེས་ཀྱི་གཉིས། སྐུ་གསུམ་གྱི་གསུམ། སྐུ་ཡེ་ཤེས་དགའ་བཞི་སོགས་ཀྱི་བཞི། གཙུག་ཏོར་
ཆེན་པོ་ལ་སོགས་པའི་འཁོར་ལོ་དྲུག་ཏུ་བསྟན་པ་ཡོད་ཀྱང་། འདིར་འབྱུང་བ་ཉོན་མོངས། ཡེ་ཤེས། རིགས་དང་། སྐུ་དང་། མཁའ་འགྲོའི་
རིམ་པས་ལྔར་བསྟན་པའི་རྩ་འཁོར་ལྔ་ནི། གདུགས་བརྩེགས་པ་ལྟར་གནས་ཏེ། སྤྱི་བོར་རྩ་འདབ་སོ་གཉིས། མགྲིན་པ་བཅུ་དྲུག །སྙིང་
གར་བརྒྱད། ལྟེ་བར་དྲུག་ཅུ་རྩ་བཞི། གསང་བར་ཉེར་བརྒྱད་གནས་ལ། གཞན་ཡང་གྲངས་ཅན་སྟོང་དང་བདུན་ཅུ་རྩ་གཉིས། གྲངས་མེད་
བ་སྤུའི་གྲངས་མཉམ་སྟེ། ཀྱཻ་རྡོར་ལས། སྟོང་ཕྲག་བདུན་ཅུ་རྩ་གཉིས་སུ། །རྩ་རྣམས་ཀྱི་ནི་རིགས་བཤད་དོ། །ཞེས་སོ། །དེའང་རོ་
རྐྱང་གཉིས་ཀྱི་རྩ་མདུད་ཉེར་གཅིག་དབུ་མར་འབྲེལ་པའི་གཡས་གཡོན་གྱི་ཡར་སྣེ་མར་སྣེ་གཉིས་སྨིན་མཚམས་དང་ལྟེ་འོག་ཏུ་ཟུག་པའི་ཡལ་ག་

མཚན་མ་དང་བཤང་བར་ཟུག །རོ་མའི་ཡར་སྣེ་རྩེ་མོ་གསུམ་དུ་གྱེས་པའི་གཉིས་སྣ་ལ་ཟུག །གཅིག་ལྕེ་ལ་ཟུག །རྐྱང་མའི་རྩེ་མོ་གསུམ་
གྱེས་པའི་དབུས་མ་དེ་ལུས་ཐམས་ཅད་ལ་གྱེས་ནས་ཟུག །གཡས་གཡོན་གཉིས། རྩ་བ་ཕྲ་བ་རྩེ་མོ་ཆེ་བ། བ་མན་གྱི་རྭ་འདྲ་བ་མིག་གཉིས་
ལ་ཟུག །ཀུན་དྷར་མ་ནི་རྩེ་མོ་གསུམ་དུ་གྱེས་ནས་དབུས་མ་ཚངས་བུག་ཏུ་ཟུག །གཡས་གཡོན་གཉིས་རྣ་བ་གཉིས་ལ་ཟུག་པ། ཀུན་གྱི་སོ་
སོར་རྣམ་ཤེས་ཀྱི་རྟེན་བྱེད་པས་ན། རྩ་ཡི་གཙོ་བོ་གསུམ་ཞེས་བྱའོ། །ཤེལ་སྦུབ་ཅན་ཞེས་བྱ་བ་འོད་གསལ་ཞིང་ཕྲ་བ་དར་སྐུད་འདྲ་བ་ཁྲག་དང་
ཆུ་སེར་མེད་པ་དེ། དབུ་མའི་ནང་ནས། རྩེ་མོ་གཉིས་གྱེས་པ་བ་མེན་གྱི་རྭ་འདྲ་བ་གཉིས་ཡོད་པ་དེ་མིག་གཉིས་ལ་ཟུག་པས་འོད་གསལ་
འཆར་བའི་རྟེན་བྱེད་དོ། །མིག་ལ་རྩ་བ་མེན་རྭ་འདྲ་གཉིས་ཡོད་པར་མ་ཕྱེད་པ་མང་ངོ་། །ཀློང་གསལ་ལས། རྩ་ཡི་གཙོ་བོ་གསུམ་ལས་

༄༅། །ནི༑ །ཡལ་ག་གྲངས་ལས་འདས་པ་གྱིས། །ཐད་སོར་དབང་པོའི་སྒོ་རྟེན་བྱེད། །དེ་ཡིས་ཆོས་ཀུན་སྟོན་པར་བྱེད། །
ཁྱད་པར་ཙིཏྟ་ནས་འབྲེལ་བའི། །དར་རྐུད་བ་མེན་རྭ་འདྲའི་ཁ། །དབང་པོའི་མིག་ལ་ཟུག་པ་དེ། །དེ་ཉིད་ཆོས་ཉིད་ཀུན་གྱི་ལམ། །ཞེས་སོ། །
དེ་ཡང་འཁོར་ལོ་ལྔས། རླུང་སེམས་ཀྱི་དངས་མ་རྣམས་འཛིན་ཞིང་། སྙིགས་མས་ནད་འདུ་བ་གསུམ་བསྐྱེད་པར་གསུངས་ཤིང་། དེའང་ལུས་
དང་པོར་ཆགས་ཚེ་བར་དོའི་རྣམ་ཤེས་དང་པོ་གང་དུ་ཞུགས་པའི་ཁུ་ཁྲག་གི་ཆ་སྙིང་ག་ཡིན་ལ། མཐར་འཆི་ཚེ་དེར་འདུས་ཤིང་ཐིམ་ཏེ་འཆི་བ་ཡིན་
པའི་གནད་ཀྱིས་དེང་སང་ལམ་བསྒོམ་པའི་ཚེ་ནའང་སྙིང་གར་གནད་དུ་བསྣུན་པས་འཆི་རིམ་བཞིན་དུ་ལམ་གྱི་འོད་གསལ་འཆར་བ་ཡིན་ནོ། །དེ་
ཡང་ལུས་ནི་རགས་པ་དང་། ཕྲ་བ། ཤིན་ཏུ་ཕྲ་བ་གསུམ་ལས། རགས་པ་ལུས། ཕྲ་བ་རྩ་འཁོར། ཤིན་ཏུ་ཕྲ་བ་ཟུང་འཇུག་གཉུག་མའི་ཡེ་

ཤེས་ཀྱི་རྩ་དྭངས་མའི་ཡོན་ཏན་གྱི་རྟེན་ཡིན་ནོ། །དེ་ལྟར་མཐོ་རིས་ཀྱི་རྟེན་ཁམས་དྲུག་ལྡན་མངལ་དུ་ཞུགས་པ་ཐོག་མར་མིག་དང་ལྟེ་བའི་རྩ་མདུད་
ཆགས་ནས་རིམ་པར་ལུས་བསྐྱེད་ཕྱིར་གནས་པ་རྩ་ནི་ལུས་ཀྱི་སྦྱང་བྱའི་གཙོ་བོའོ། །དེ་ཡང་ཕུང་ཁམས་དག་པ་གཤེགས་པ་གཤེགས་མའི་གདན། 
སྐྱེ་མཆེད་དག་པ་སེམས་དཔའ་སེམས་མའི་གདན། ཡན་ལག་དག་པ་ཁྲོ་བོ་ཁྲོ་མོའི་གདན་ཏེ་གདན་གསུམ་ཚང་བའི་དཀྱིལ་འཁོར་གྱི་ངོ་བོར་བལྟ་ཞིང་
དེ་ལས་རྡོ་རྗེ་དབྱིངས་ལྷ་ལྔ་བཅུ་དང་། དམ་པ་རིགས་བརྒྱ་སོགས་རབ་འབྱམས་སྒྱུ་འཕྲུལ་དྲྭ་བའི་དཀྱིལ་འཁོར་གྱི་རྟེན་དང་རྟེན་པ། རྒྱུད་སྡེ་སོ་སོ་
ནས་བྱུང་བའི་སྦྱང་བྱ་སྦྱངས་འབྲས་ཀྱི་ལྷའི་འཁོར་ལོ་དབྱིབས་ཀྱི་ལམ་དུ་སྒོམ་པས་སྣང་གྲགས་སེམས་གསུམ་རྡོ་རྗེ་གསུམ་གྱི་དེ་ཁོ་ན་ཉིད་དང་མི་
འབྲལ་བར་ཟུང་འཇུག་སྒྱུ་མའི་རྣམ་རོལ་དུ་རྫོགས་པའི་རྩལ་སྣང་ཙམ་གྱི་ཆ་ནས་བསྐྱེད་པ་དང་། རང་བཞིན་མེད་པའི་ཆ་ནས་སྟོང་ཕྱོགས་ཀྱི་ངོ་བོ་

༄༅། །རྫོགས་རིམ། ལྷུན་གྲུབ་ཀྱི་ཆ་ནས་ཟུང་འཇུག་གི་ངོ་བོ་བསྐྱེད་རྫོགས་བདེན་གཉིས་དབྱེར་མེད་ཆེན་པོར་ལྟ་བ་ངོ་བོ་ཉིད་གསུམ་
གྱི་གནད་ལ་རང་བྱང་ཆུབ་པས་གདོས་བཅས་ལ་ཐོགས་པ་མེད། རྩ་ནང་དུ་རྒྱུ་བའི་ཁམས་ལྡོག་པས་ཆུ་བོ་གྱེན་ལ་ལྡོག །རྡུལ་དབུ་མར་བཅིངས་
པས་ཉི་མ་རྟོད་ལ་འཛིན། གཅིག་མང་པོ་དང་། མང་པོ་གཅིག་ཏུ་བྱེད་ནུས། སྟོང་གསུམ་ཡུངས་འབྲུར་ཚུད་པ་སྟེ། འཇིག་རྟེན་ལས་
འདས་པའི་ས་དྲུག་དང་། གྲུབ་མཐའ་འཁོར་འདས་གཉིས་མེད་ལ་དབང་བསྒྱུར། གལ་ཏེ་གྲུབ་མཐའ་མ་སྙོག་པར་འཆི་བའི་དུས་བྱས་ན། 
སྣང་བ་བསྒྱུར་བའི་འདའ་ཀ་མ། འོད་ཀྱི་གོང་བུའི་འདའ་ཀ་མ། སྒྲའི་འཕོ་བོའི་འདའ་ཀ་མ་གསུམ་གྱིས་འཕོ་ལ། མཐར་ཐུག་གི་འབྲས་བུ་
ནི་རྩ་ཡི་འགྲོས་མདུད། རང་རྒྱུད་པ་ཐམས་ཅད་རྣམ་པར་དག་པའི་དབྱིངས་ན་ཐིམ་པ་སྟེ་བསྐྱེད་རིམ་ལ་ལྟོས་པས་སྐྱེ་བ་མཆོག་གི་སྤྲུལ་པའི་སྐུ་

ལྷུན་གྱིས་གྲུབ་ཅིང་། མཁའ་ཁྱབ་ཏུ་སྐུའི་བཀོད་པས་འགེངས་ཤིང་རང་བཞིན་རྡོ་རྗེ་ལྟ་བུ་འདུས་མ་བྱས་པས་གནས་པར་འགྱུར་རོ། །གླང་
པོ་རབ་འབོག་ལས། རྩ་ཡི་འགྲོས་ཐིམ་དབྱིངས་ཀྱི་ལམ་དག་པ། །ལུས་ཀྱི་སྒྲིབ་སྦྱོང་བསྐྱེད་རིམ་སྤྲུལ་པའི་སྐུ། །ཞེས་སོ། །གཉིས་
པ་གསང་བའི་དབང་ནི། གཏེར་གཞུང་ལས། རིན་ཆེན་དྲྭ་བའི་ལམ་སྣ་དྷུ་ཏིར་ཚུད༔ ཅེས་དང་། ལུས་དཀྱིལ་གསང་བའི་དབང་གི་རྩ་
རླུང་དང་༔ ཞེས་པས། འཕྲུལ་དགའ་བ་རྣམས་ལ་དགོད་པས་ཚིམ་པའི་འདོད་ཆགས་ཡོད་པས་སྦྱང་བྱ་དེའི་གཉེན་པོར་སྦྱོང་བྱེད་གསང་
བའི་དབང་། ཕྱག་རྒྱའི་བྷ་གའི་དཀྱིལ་འཁོར་གྱི་ཐབས་ལ་བརྟེན་ནས་བསྐུར་བས། གནས་སྐབས་བཞི་ལས་རྨི་ལམ་དང་། ངག་རླུང་གི་
སྒྲིབ་པ་སྦྱང་ནས་ཉོན་མོངས་པའི་བདུད་བཅོམ་པའི་ཕྱིར། བདག་བྱིན་གྱིས་རློབས་པའི་ཐབས་ལམ་ཁྱད་པར་བ་སྟེ། ཀློང་གསལ་ལས། 

༄༅། །ཡུམ་མཁའ་སངས་རྒྱས་ཐམས་ཅད་ཀྱི། །གསང་བ་ཟབ་མོའི་དཀྱིལ་འཁོར་ཏེ། །ཡེ་ཤེས་བཞི་ཡི་རང་བཞིན་དུ། །གཉིས་
སུ་མེད་པར་དབང་བསྐུར་རོ། །ཞེས་སོ། །རྩ་ལ་བརྟེན་པའི་གཡོ་བ་རླུང་གི་མཚན་ཉིད་ནི། རྡོ་རྗེ་སྙིང་པོ་ལས། རིན་ཆེན་འོད་འཕྲོའི་འདུ་འཕྲོ་
བསྟན་པ་ནི༔ ཉི་ཁྲི་ཆིག་སྟོང་དྲུག་བརྒྱ་རྒྱུ་བ་འདི༔ དབང་པོ་དར་ཞིང་སྙོམས་པའི་ཚད་ལ་ཏེ༔ གཞོན་ལ་ལྷག་ཅིང་རྒས་ལ་ཆད་པ་སྟེ༔ འདི་
འདི་ནི་རང་བཞིན་ཤུགས་ཀྱིས་རྒྱུ་བ་ཡིན༔ ཞེས་པས། ངོ་བོ་གདོད་མའི་གཞི་ལ་ཐུགས་རྗེ་རིག་པའི་ཆར་གནས་པ་ལ་གང་དུ་ཡང་འཆར་བའི་འཕྲོ་
གཞི་མ་འགགས་པ། སྲོག་རླུང་ལྔར་ས་བོན་གྱི་ཚུལ་དུ་གནས་པ་སྟེ་ཡེ་ཤེས་ཀྱི་རྩལ་གྱིས་ཕྱིར་སྤྱོད་པའི་ཡུལ་རིག་པའི་ཤེས་པ་ཐུགས་རྗེའི་ཆར་
གནས་པ། ངོ་བོ་རྣམ་པར་མི་རྟོག་པའི་ཡེ་ཤེས་ལ་རྩལ་ཡུལ་ལ་འཕྲོ་རྟོག་མི་འགགས་པའི་གཞི་རིག་པ་དེའོ། །དབྱེ་བ་ངོ་བོ་ལྔ་དང་གདངས་

ལྔར་གསུངས་ཀྱང་། མདོར་དྲིལ་ན། ཡེ་ཤེས་ཀྱི་རླུང་དང་ལས་རླུང་གཉིས་ལས། དང་པོ་ཡེ་ཤེས་ཀྱི་རླུང་ནི། ཐལ་འགྱུར་ལས། སེམས་
ཅན་ཀུན་གྱི་ལུས་སྤྱི་ལ། །ཆོས་ཉིད་རླུང་གི་ཚུལ་དུ་ཁྱབ། །ཕྲ་དང་ཡན་ལག་འཁྱུག་པར་བྱེད། །ཅེས་པས། ངོ་བོ་རང་བཞིན་ཐུགས་རྗེ་གསུམ་
དབྱེར་མི་ཕྱེད་པས་ཡེ་ཤེས་ཞེས་བྱ་ལ། དེའང་འགྱུ་ཙམ་རིག་ཙམ་རླུང་དང་ཆོས་མཐུན་པས་རླུང་ཞེས་བྱའོ། །གཉིས་པ་ལས་ཀྱི་རླུང་ནི། ཡེ་
ཤེས་ཀྱི་གདངས་འགྱུ་བའི་རླུང་དང་འདྲེས་པས་སེམས་ཞེས་བྱ་ལ། རླུང་དངོས་ནི་འབྱུང་བ་བཞི་སོ་སོ་ལ་ཡོད་པའི་རླུང་གི་ཆ་འགྱུ་ཞིང་གཡོ་བ་དང་
བཅས་པ་ཡིན་ཏེ། ཐལ་འགྱུར་ལས། རྩ་ལ་བརྟེན་པའི་རླུང་དག་ནི། །ཉི་ཁྲི་དང་ནི་སྟོང་ཕྲག་གཅིག །དྲུག་བརྒྱ་དག་ནི་འགྱུ་བ་ནི། །
འགྱུ་བ་ཆེན་པོའི་རླུང་དུ་འདོད། །ཅེས་སོ། །དབྱེ་བ་ལ་གསུམ་ལས་རྩ་བའི་དབྱེ་བ་ནི། གཡས་རོ་མ་ནས་ཕོ་རླུང་། གཡོན་རྐྱང་མ་ནས་མོ་

༄༅། །རླུང་༑ དབུ་མ་ནས་མ་ནིང་གི་རླུང་གསུམ་རྩ་གསུམ་གྱི་ནང་ནས་འགྱུ་ཞིང་མ་དག་པས་དུག་གསུམ་གྱི་རྟེན་བྱེད་ཅིང་། ངན་
སོང་གསུམ་དུ་འཕེན་པར་བྱེད། དག་པས་ཐབས་ཤེས་གཉིས་སུ་མེད་པ་གསུམ་གྱི་རྟེན་བྱེད་དེ་ཡེ་ཤེས་གསུམ་དང་སྐུ་གསུམ་དུ་འཕེན་པར་བྱེད་
དོ༑ །ཡན་ལག་གི་དབྱེ་བ་ནི། གྱེན་རྒྱུ་ལུས་ཀྱི་སྟོད་ན་གནས་པས་དབང་པོ་སོ་སོའི་སྒོ་ལ་འཇུག་ཅིང་། ཁྱད་པར་ཁ་སྣ་ནས་འགྲོ་འོང་བྱེད་ལ། 
ཐུར་སེལ་ལུས་ཀྱི་སྨད་ན་གནས་པས་འགྲོ་འོང་གཡོ་བའི་ལས་བྱེད་ཅིང་། ཁྱད་པར་བཤང་ལྕི་ཐུར་དུ་འཕེན་ཅིང་སེལ་བར་བྱེད། མཉམ་གནས་
ལུས་ཀྱི་བར་ན་གནས་ཤིང་། ཁྱད་པར་ཕོ་བར་ཟས་ཀྱི་དྭངས་སྙིགས་འབྱེད་དོ། །སྙིང་ལག་གི་དབྱེ་བ་ནི། འགྱུ་བ་ཆེ་ཆུང་གཉིས་ལས། ཆེ་
བ་ནི། གོང་ལྟར་ཉི་ཁྲི་ཆིག་སྟོང་དྲུག་བརྒྱ་ཡིན་ལ། དེའང་སྐྱེས་བུ་དར་ལ་བབས་པ་ཞིག་ལ་ཉིན་ཞག་ཕྲུག་གཅིག་ལ་རླུང་ཉི་ཁྲི་ཆིག་སྟོང་དྲུག་

བརྒྱ་རྒྱུ་ལ། རྒན་པ་ལ་དྲུག་ཅུ་ཆད་པ་དང་། གཞོན་པ་རྣམས་ལ་ལྷག་པ་ནི་འབྱུང་བའི་ནུས་པ་མ་སྨིན་པ་དང་། དར་ལ་བབ་པ་དང་། སྟོང་པ་
ལས་འབྱུང་སྟེ། དར་མའི་དབང་དུ་བྱས་ན་འགྱུར་བའི་རླུང་དྲུག་ཅུའི་མཚམས་ན་ཉོན་མོངས་པའི་རླུང་གི་རླུང་རེ་རེ་རྒྱུ་ལ། བརྒྱ་ཉེ་ཤུའི་ཆ་ལ་རགས་
པའི་རླུང་གཅིག་ཏུ་བརྩིས་པའི་ཆ་གསུམ་ལ་ལས་རླུང་སྦོམ་པོ་སུམ་བརྒྱ་དྲུག་ཅུའོ། །དེའི་སུམ་ཆ་གཅིག་ནི་མཉམ་གནས་ཀྱི་རླུང་སྟེ་སུམ་བརྒྱ་ཉེ་
ཤུའོ༑ །འགྱུ་བ་ཉི་ཤུའི་བར་ན་ཡེ་ཤེས་ཀྱི་རླུང་རེ་རེའོ། །དེའང་དགེ་བ་ཡེ་ཤེས་ཀྱི་རླུང་སྟོང་ཕྲག་གཅིག་དང་ལྔ་བརྒྱ་སུམ་ཅུ་ཉིན་ཞག་གཅིག་ལ་རྒྱུ་ལ། 
མི་དགེ་བ་ཉོན་མོངས་པའི་རླུང་སུམ་སྟོང་དྲུག་བརྒྱ་རྒྱུ་ཞིང་། ལྷག་མ་ཁྲི་ཕྲག་གཅིག་དང་ལྔ་སྟོང་བཞི་བརྒྱ་ནི་ལུང་མ་བསྟན་གྱི་རླུང་འགྱུ་བ་སྟེ། རྣལ་
འབྱོར་པ་དག་གིས་ཡེ་ཤེས་ཀྱི་རླུང་ངོས་བཟུང་། ཉོན་མོངས་པའི་རླུང་བཀག །ལུང་མ་བསྟན་གྱི་རླུང་རང་བཞག་ལ་འགགས་པས་ལམ་དུ་བྱེད་

༄༅། །པར་འདོད། ཆུང་བ་ནི། ཐལ་འགྱུར་ལས། རྩ་ནས་ངེས་པར་རྒྱུ་བ་ནི། །འབུམ་ཕྲག་གཅིག་དང་ཁྲི་ཕྲག་གཉིས། །སྟོང་
ཕྲག་དྲུག་དང་བརྒྱ་ཕྲག་དྲུག །རྩ་ནས་ངེས་པར་རྒྱུ་བ་སྟེ། །འགྱུ་བ་ཆུང་བའི་རླུང་དུ་འདོད། །ཅེས་སོ། །མདོར་ན་རྩ་གང་ན་གནས་པ་ལ། རླུང་
དང་ཡེ་ཤེས་ཉི་མ་འོད་ཟེར་གྱི་རྣམ་པར་གནས་སོ། །དེ་ལྟར་རྩ་ལ་གཡོ་བྱེད་ཀྱི་རླུང་བརྟེན་ནས་འཁྲུལ་སྣང་གི་ལས་སྣ་ཚོགས་སུ་ཤར་བ་ནི་ངག་གི་སྦྱང་
བྱའི་གཙོ་བོ་ཡིན་པས། དེའི་གཉེན་པོ་གསུང་རྡོ་རྗེ་གསང་བའི་དབང་བསྐུར་ཚུལ། གསང་བ་འདུས་པ་ལས། རྡོ་རྗེ་པདྨོའི་སྦྱོར་བ་ཡི། །རྡོ་
རྗེ་ཅན་ཀུན་ཡང་དག་བསྡུ། །སྐུ་གསུང་ཐུགས་ཀྱི་སྦྱོར་བ་ཡི། །དེ་དག་ཐམས་ཅད་སྙིང་གར་བསྡུས། །རྡོ་རྗེ་ལམ་ནས་ཕྱུངས་ནས་ནི། །སློབ་
མའི་ཁར་ནི་དབབ་པར་བྱ། །ཞེས་སོ། །དེ་ལྟར་དབང་ཐོབ་ནས་གདམས་པ་ཉམས་སུ་བླངས་པས་རླུང་གི་རྩ་མདུད་གྲོལ་བ་གཏུམ་མོས་བྱང་སེམས་

ཞུ༑ འཁྲུལ་འཁོར་གྱི་རྩ་གནས་ཐམས་ཅད་བྱང་སེམས་ཀྱིས་ཁྱབ་སྟེ། གཟུང་འཛིན་ལས་རླུང་རྣམས་རོ་རྐྱང་གི་ལམ་ནས་དབུ་མར་འཛུད་དེ་
འཁོར་ལོ་སོ་སོའི་མདུད་པ་གྲོལ་ནས། ལྟ་བ་རང་བྱུང་ཡེ་ཤེས་ཆེན་པོའི་གྲུབ་མཐའ་མ་འདྲེས་ཡོངས་སུ་རྫོགས་པ་ནི། ས་བདུན་པ་ནས་བཅུ་པའི་
བར་བཞི་པོ་ལ་ངག་དག་པ་ཨ་ལི་ཀ་ལི་ལ་དབང་བས་འགྲོ་དྲུག་གི་སྐད་དང་བརྡའ་འཕྲོད། ཆོས་ཀྱང་དེའི་སྐད་དུ་སྟོན། དགུ་པར་སོ་སོ་ཡང་
དག་པའི་རིག་པ་བཞི་ལ་དབང་ཐོབ་པས་ཆོས་ཐམས་ཅད་ཀྱི་དེ་ཉིད་རིག །གལ་ཏེ་གྲུབ་མཐའ་མ་སྙོགས་ན་འདའ་ཀ་མ་དཔེའི་འོད་གསལ་ཆེན་པོའི་
ངང་ནི་འཆི་ཁའི་བསྡུ་རིམ་གྱིས་རྐྱེན་བྱས་ཏེ། རླུང་ཐམས་ཅད་དབུ་མར་ཚུད་ནས། མི་རྟོག་པའི་ཏིང་ངེ་འཛིན་སྐྱེ་ཞིང་། ལུས་གནས་ཀྱི་ཡི་གེའི་
འགྲོས་རྣམས་དག་པ་སྐུ་གསུམ་གྱི་ས་བོན་ལ་ཐིམ་སྟེ། བར་དོར་ལོངས་སྤྱོད་རྫོགས་པ་སྒྱུ་མའི་སྐུར་བཞེངས་པ་ལ་དབྱངས་ཡན་ལག་དྲུག་

༄༅། །ཅུར་རྫོགས་པའི་གསུང་རྡོ་རྗེ་འགྲུབ་པ་ནི། གླང་པོ་རབ་འབོག་ལས། ཡི་གེ་འགྲོས་ཐིམ་སྔགས་ཀྱི་ལམ་དག་པ། །ངག་
གི་སྒྲིབ་དག་རྫོགས་རིམ་ལོངས་སྤྱོད་རྫོགས། །ཞེས་སོ། །གསུམ་པ་ཤེས་རབ་ཡེ་ཤེས་ཀྱི་དབང་ནི། གཏེར་གཞུང་ལས། བདེ་ཆེན་རྒྱ་མཚོ་
བདེ་ཆེན་དབྱིངས་སུ་འཁྱིལ༔ ཞེས་དང་། གསང་དཀྱིལ་ཤེས་རབ་ཡེ་ཤེས་ཐབས་ལམ་དང་༔ ཞེས་པས། དགའ་ལྡན་པ་རྣམས་ལག་
བཅངས་ཀྱི་འདོད་པས་གདུང་བར་བྱེད་པ་སྦྱང་བྱ། དེའི་གཉེན་པོ་སྦྱོང་བྱེད་དབང་གསུམ་པ་སྟེ། ཕུང་ཁམས་སོགས་གདན་གསུམ་ཚང་བའི་
འཁོར་ལོའི་མངོན་རྟོག་ངོམ་པའི་མཛེས་མ་མཚན་ཉིད་ལྡན་པ། དབང་བཀོད་ལས། པདྨའི་རིགས་དང་དུང་ཅན་ཏེ། །རི་མོ་ཅན་དང་ཧས་སྟིའོ། །
ཞེས་པའི་ཕྱག་རྒྱ་སྐྱོན་བྲལ་གྱི། གསང་བའི་དཀྱིལ་འཁོར་བདེ་བ་ཆེན་པོ་ལ་བརྟེན་ནས་ཤེས་རབ་ཡེ་ཤེས་ཀྱི་དབང་བསྐུར་བས། གནས་སྐབས་

བཞི་ལས་གཉིད་འཐུག་གི་དུས། ཡིད་ཀྱི་སྒྲིབ་པ་སྦྱང་ཞིང་རྟེན་ཐིག་ལེ་དག་པས་འཆི་བདག་གི་བདུད་བཅོམ་པ་སྟེ། ཕྱག་ཆེན་ཐིག་ལེ་ལས། པདྨའི་
སྙིང་པོའི་དབུས་ན་ནི། །རྡོར་དབྱིངས་དབང་ཕྱུག་མ་ནི་བཞུགས། །དེ་མ་རྙེད་པའི་བར་དུ་ནི། །ཐབས་གཞན་ལས་ནི་བྱང་ཆུབ་མེད། །དེ་ནི་
རང་གི་དགའ་བའི་གཟུགས། །ཕྲ་མོའི་ཕྲ་མོ་ཡང་དག་མཆོག །ཅེས་སོ། །བཀོད་པ་ཐིག་ལེའི་གནས་ལུགས་ནི། རྡོ་རྗེ་སྙིང་པོ་ལས། བདེ་
ཆེན་རྒྱ་མཚོའི་མ་ཁྱབ་གང་ཡང་མེད༔ ཏིལ་དང་མར་བཞིན་ཀུན་ལ་ཁྱབ་པར་གནས༔ གཙོ་བོ་གསུམ་གྱི་བདེ་ཆེན་རྒྱ་མཚོ་ཡིས༔ མ་དག་
འཁར་བའི་ཆ་རུ་དུག་གསུམ་བསྐྱེད༔ དག་པ་ཡེ་ཤེས་ཆ་རུ་སྐུ་གསུམ་བསྐྱེད༔ འཁོར་ལོ་ལྔ་རུ་ས་བོན་གནས་བྱེད་ཀྱི༔ མ་དག་འཁོར་བའི་
དུས་སུ་དུག་ལྔ་བསྐྱེད༔ དག་པ་ཡེ་ཤེས་ལྔ་ཡི་རྟེན་བྱེད་པས༔ དེ་ཕྱིར་དོན་འདི་གཅེས་སྤྲས་ཉམས་སུ་ལོངས༔ ཞེས་བསྟན་པ་ལྟར། 

༄༅། །རང་ཤར་ལས། ལུས་ལ་ཡེ་ཤེས་ཆེན་པོས་ཁྱབ། །ཏིལ་འབྲུ་ལ་ནི་མར་བཞིན་དུ། །ལུས་ཀྱི་བཀྲག་དང་གཟི་མདངས་ནི། །
ཡེ་ཤེས་རླན་གྱིས་ཁྱབ་པར་བྱེད། །ཅེས་པས། ཐོག་མའི་ཡེ་ཤེས་ཀྱི་རྩལ་གཡོས། འོད་ལ་འཛིན་པ་སྐྱེས་པས། འཁྲུལ་དུས་འབྱུང་བ་ལྔར་
གྲུབ་ལ། དེའི་དྭངས་མ་འདུས་པ་ལས་ལུས་གྲུབ། དེ་ལ་རྩ་རླུང་ཐིག་ལེ་གྲུབ། ཐིག་ལེའི་དྭངས་མ་ལ་ཡེ་ཤེས་བརྟེན་པས་ན། དྭངས་མ་དེ་
ལའང་། སྙིགས་མ་དྭངས་མ། དྭངས་མ་ཆེན་པོ་གསུམ་ལས། སྙིགས་མ་ནི་ལུས་ཀྱི་ཤ་ཙམ་བསྐྱེད་པ་བའི་ཁ་ཆུ་ལྟ་བུའོ། །དྭངས་མ་ནི། 
དེའི་ཡང་དྭངས་མ་དངུལ་ཆུའི་རྣམ་པ་ལྟ་བུ་བཅུ་དྲུག་ཡོད་དེ། དོན་དམ་གྱི་བརྒྱད། ཀུན་རྫོབ་ཀྱི་བརྒྱད་དོ། །དང་པོ་ནི་མ་བཟུང་བར་བཏང་ཡང་
ཕྱིར་མི་འགྲོ་ཞིང་། སྲོག་འཛིན་ལ། ལུས་ཟུང་བསྐྱེད་པས་དོན་དམ་ཞེས་བྱའོ། །དེའང་ཡི་གེའི་གཟུགས་སུ་འཁོར་ལོ་ལྔའི་རྩ་མདུད་ཀྱི་

དབུས་ན་གནས། སྙིང་གའི་རྩ་མདུད་ཀྱི་དབུས་ན་གཙོ་བོ་དོན་དམ་པའི་ཐིག་ལེ་ཞེས་བརྒྱད་པོ་ཀུན་གྱི་གཙོ་བོར་གནས་ཏེ། དེའང་ཉུང་འབྲུའམ་
ཏིལ་འབྲུ་ཙམ་ལ། གསལ་འདྲིལ། སྣུམ་པ། ཡེ་ཤེས་འོད་གསལ་གྱི་རྟེན་འོད་དང་ཁ་དོག་གི་ཚུལ་དུ་གནས་ཏེ། ཐལ་འགྱུར་ལས། སྤྱི་
དང་ཙིཏྟ་རྩ་ནང་ན། །མ་བཅོས་དག་པའི་ཆོས་ཉིད་གནས། །ཞེས་སོ། །གཉིས་པ་ཀུན་རྫོབ་ཀྱི་ཐིག་ལེ་བརྒྱད་ནི་སྙིགས་མའི་དྭངས་མ་བདེ་
བ་བསྐྱོད་པའི་ཚེ་བཟུང་བས་མི་ཟིན། མི་བཟློག་པ་ཉུང་འབྲུ་ཙམ་གཉིས་དང་། བཟུང་བས་ཟིན་པ་དྲུག་ཡོད་དེ། དེའང་སྙིགས་མའི་དྭངས་
མ་དྲུག་ནི། ཉུང་འབྲུ་ཙམ་ལ་ཉ་མིག་འདྲ་བ་དངུལ་ཆུ་བཞིན་འཚེར་བ་སྟེ། རིགས་རྒྱུད་ཀྱི་རྒྱུར་འགྱུར། གཞན་ཡང་། ཕ་མ་ལས་ཐོབ་པའི་
ཐིག་ལེ་དཀར་དམར་གནས་བསྐྱོད་པས་འཆི་བ་དང་། སྙིང་ཁར་འདུས་པས། བདེ་བའི་འོད་གསལ་དར་ཅིག་འཆར་བ་དང་། གནས་སྐབས་

༄༅། །སུ་ཐིག་ལེ་རྣམས་འཁྲུགས་པས་ནད་འབྱུང་། རྒྱས་པས་ཚེ་རིང་ཞིང་ལོངས་སྤྱོད་དང་དཔལ་དང་ལྡན་ནོ། །དེའང་དོན་དམ་
གྱི་ཐིག་ལེ་འཁོར་ལོ་ལྔའི་དབུས་ན་ཡེ་ཤེས་ཀྱི་ཐིག་ལེ་མཆོག་ཏུ་འོད་གསལ་བའི་རྟེན་བྱས་ཏེ། སྡོང་སྣུམ་ལ་མེ་འབར་བ་ལྟར་གནས་པ་ནི། ཀློང་
གསལ་ལས། འཁོར་ལོ་ལྔ་ཡི་དབུས་གནས་པས། །དྭངས་མའི་ཡེ་ཤེས་དོན་དམ་བརྒྱད། །ཕྱི་ལྟར་འབྱུང་བ་རྣམ་ལྔ་སྟེ། །ནང་ལྟར་དེ་
བཞིན་ཕུང་པོ་ལྔ། །གསང་བར་དྭངས་མ་རྣམ་ལྔ་སྟེ། །ཡང་གསང་ཡི་གེ་རྣམ་པ་ལྔ། །བླ་མེད་མཁའ་འགྲོ་ལྔ་ཡིན་ནོ། །ཞེས་སོ། །དེ་
ལྟར་གནས་པ་ཐམས་ཅད་ཀྱང་དང་པོ་ཡེ་ཤེས་ཀྱི་རྩལ་ལས་བྱུང་བ་དང་། ཕུང་པོར་གྲུབ་པས་ཀྱང་ཕུང་པོ་ཡེ་ཤེས་དངོས་ཡིན་ལ། ཡེ་ཤེས་ཀྱི་
དྭངས་མ་ལས་འཁོར་ལོ་ལྔའི་དབུས་སུ་དོན་དམ་གྱི་དྭངས་མར་གནས་པ་ལ་ཐོག་མའི་སྐུ་ལྔ་ཡེ་ཤེས་ལྔའི་རྟེན་བྱེད་པས་ཀྱང་དྭངས་མ་བརྒྱད་པོ་ཡེ་

ཤེས་ཀུན་རྫོབ་པ་རྒྱུའི་ཐིག་ལེ་ཞེས་བྱ་སྟེ། ཕྱི་ལྟར་འབྱུང་ལྔ། ནང་ལྟར་ཡུམ་ལྔ། གསང་བ་མཁའ་འགྲོ་ལྔ། ཡང་གསང་ཡེ་ཤེས་ལྔ།
ཡང་ཕྱི་ལྟར་ཕུང་པོ་ལྔ། ནང་དུག་ལྔ། གསང་བ་སྐུ་ལྔ། ཡང་གསང་ཡེ་ཤེས་ལྔར་གནས་སོ། །མདོར་ན་འཁོར་ལོ་ལྔའི་དབུས་ཀྱི་དྭངས་
མའི་ཐིག་ལེ་ཉུང་འབྲུ་ཙམ་པ་དེ་དག་གི། རང་བཞིན་ཐིག་ལེ། རྣམ་པ་ཡི་གེ །ངོ་བོ་ཡེ་ཤེས་རྣམ་པ་ལྔ་དང་སྐུ་ལྔར་གནས་པས། དང་པོ་ཡེ་
ཤེས་ལྔ་ལས་གྲུབ་ནས། ད་ལྟ་ཡང་ཡེ་ཤེས་ལྔའི་རང་བཞིན་དུ་གནས། ཐ་མ་ཡང་ཡེ་ཤེས་ལྔར་གྲོལ་བར་འདོད་དོ། རྒྱུའི་ཐིག་ལེ་སྤང་ན། 
ཀློང་གསལ་ལས། རྒྱུ་ཡི་ཐིག་ལེ་སྤང་བ་ནི། །སྔགས་ཀྱི་དམ་ཚིག་གཏན་ནས་ཉམས། །འབྲས་བུ་རྒྱབ་ཀྱིས་ཕྱོགས་ནས་སུ། །བསྐལ་པ་
འབུམ་ཁྲིར་ན་རག་སྤྱོད། །ཅེས་སོ། །དེ་ལྟར་བཀོད་པ་བྱང་ཆུབ་ཀྱི་སེམས་ཁམས་ཀྱི་དྭངས་མ་ཆེན་པོ་བརྟེན་པས། རྩ་ཡུར་བ་ལྟ་བུའི་

༄༅། །ནང་དུ་ཁམས་རགས་པ་ཆུ་རྒྱུན་ལྟ་བུ་སྟེ། རླུང་གི་བྱ་བྱེད་ལ་བརྟེན་ནས་འགྲོ་འོང་ཅན་དུ་གནས་པའི་གཉེན་པོར་ཐིག་ལེ་བདེ་བ་
ཆེན་པོར་དག་ཅིང་སྨིན་པ་ཐུགས་རྡོ་རྗེ་ཤེས་རབ་ཡེ་ཤེས་ཀྱི་དབང་བསྐུར་ཚུལ། སྒྲོལ་མ་རྣལ་འབྱོར་མ་ལས། དང་པོར་འདུས་པར་བྱས་ནས་
ནི༑ །རྡོ་རྗེ་ཆོ་ག་རབ་ཏུ་བསྒྲུབ། །དེ་བཞིན་གཤེགས་པའི་བཙུན་མོའི་མཆོག །དམ་ཚིག་ཆེན་པོར་བྱིན་གྱིས་རླབས། །ཞེས་གསུངས་པ་
ལྟར༑ རྒྱུད་དག་པར་བྱེད་ནས། སློབ་དཔོན་གྱིས་ཆོ་ག་བཞིན་གཏད་པའི་འོག་ཏུ་ཐབས་ཤེས་གཉིས་ལྷ་ཡབ་ཡུམ་དུ་འདུ་ཤེས་པ། གནས་
གསུམ་ཡི་གེ་གསུམ་སོགས་གསལ་བ་ཡི་གེར་འདུ་ཤེས་པ་དང་། སེམས་ཅན་གྱི་དོན་དུ་ལྷན་སྐྱེས་ཀྱི་ཡེ་ཤེས་མངོན་དུ་བྱའོ་སྙམ་པ་ཆོས་ཀྱི་འདུ་
ཤེས་ཏེ། འདུ་ཤེས་གསུམ་ལྡན་གྱིས་སྙོམས་པར་འཇུག་པ་ལས། དགའ་བཞིའི་ཡེ་ཤེས་ལ་བརྟེན་ནས་དབང་དོན་གྱི་དེ་ཉིད་ངོ་འཕྲོད་པའི་ཡོན་

ཏན་ནི། དེ་ཡང་སྣང་བའི་དུས་ན་རང་བཞིན་བརྒྱད་ཅུའི་རྟོག་པ་སྐྱེ་བྱེད་ཀྱི་རླུང་དང་བཅས་པ་རང་དག་པས་སྟོང་། མཆེད་པའི་དུས་ན་སྣང་བ་
སྐྱོད་བྱེད་ཀྱི་རླུང་དང་བཅས་པ་དག་པས་ཤིན་ཏུ་སྟོང་པ། ཉེར་ཐོབ་ཀྱི་དུས་ན་མཆེད་པ་རླུང་དང་བཅས་པས་ན་སྟོང་པ་ཆེན་པོ། ཉེར་ཐོབ་ཀྱི་དུས་ན་
མཆེད་པ་རླུང་དང་བཅས་པས་སྟོང་པས་ན་སྟོང་ཆེན་པོ། དེ་ཡང་རགས་པའི་རླུང་སེམས་ཀྱི་ཆས་ཁུར་བའི་བསླད་པ་ཀུན་དང་བྲལ་བས་ཐམས་ཅད་སྟོང་
པའི་འོད་གསལ་ཞེས་བྱ་སྟེ། དོན་དམ་པའི་རྫོགས་རིམ་གྱིས་སྙིང་གའི་རྩ་མདུད་གྲོལ་བ་ལ་བརྟེན་ནས་འབྱུང་བས་དཔེའི་ཡེ་ཤེས་ཏེ། བདེ་
བའི་ཐབས་ལས་བྱུང་བའི་སྟོང་པ་ཉིད་ཡིན་པས་སོ། །དེ་དུས་གང་གི་ཚེ་སྐྱེ་ན་རིམ་པ་དགའ་བ། མཆོག་དགའ། ཁྱད་པར་དགའ་བ། 
ལྷན་སྐྱེས་དགའ་བ། ཉམས་སུ་མྱོང་བས་བྱང་སེམས་ཕྱིར་མི་འཕོ་བའི་དུས་དགའ་བཞི་རེ་རེ་ལ་བཞི་རེ་དབྱེ་བའི་བཅུ་དྲུག་གི་མཐར་ཐུག་པའི་

༄༅། །གནས་སྐབས་དེ་ཉིད་དུ་དབང་གསུམ་པའི་ལྷན་སྐྱེས་ཀྱི་ཡེ་ཤེས་རྒྱུད་ལ་སྐྱེ་ཞིང་། དེ་ལྟར་ཡས་བབས་དང་མས་བརྟན་གྱི་
དགའ་བཞིའི་དབང་དོན་རྒྱུད་ལ་སྐྱེ་བ་ནི། གསང་སྙིང་ལས། མཁའ་འགྲོ་གསལ་འབར་ཚེ་ལ་སོགས། །ཡིད་བཞིན་སྤྲིན་གྱི་བདག་པོར་
འགྱུར༑ །ཞེས་སོ། །འདིའི་གྲུབ་མཐའ་ནི་བདེ་སྟོང་དབྱེར་མེད་དུ་ཉམས་སུ་མྱོང་བས། ས་བཅུ་གཅིག་པ་དང་། བཅུ་གཉིས་པའི་གནས་
སྐབས་དང་སྐལ་པ་མཉམ་ཞིང་། གལ་ཏེ་གྲུབ་མཐའ་མ་སྙོགས་ན་འདའ་ཀའི་ཚེ་འབྱུང་བ། སྡུད་རིམ་གྱི་རྐྱེན་བྱས་ནས་རྩ་མདུད་དྲལ་བས། དོན་
དམ་བྱང་ཆུབ་སེམས་ཀྱི་རྟེན་ཁམས་ཀྱི་ཐིག་ལེ་ཀུན་རྫོབ་པ་རྣམས་ལྷན་ཅིག་ཏུ་འདུས་ཤིང་དབུ་མར་ཞུགས་པས། དེར་སྣང་ལ་མ་གྲུབ་པའི་རྡོ་རྗེ་
སེམས་དཔའ་མཐོང་ནས། སྟོང་པའི་འོད་གསལ་རྡོ་རྗེ་ལྟ་བུའི་ཏིང་ངེ་འཛིན་གྱི་བདེ་སྟོང་ཉམས་སུ་མྱོང་ནས་བར་དོ་མེད་པར། མཐར་ཐུག་

གི་འབྲས་བུ་ཐུགས་རྡོ་རྗེ་ཆོས་ཀྱི་སྐུའི་རང་བཞིན་མངོན་དུ་བྱེད་དེ། གླང་པོ་རབ་འབོག་ལས། བདུད་རྩིའི་ཁམས་ཀྱི་དྭངས་མ་བཅུད་ཀྱི་ལམ། །
སེམས་ཀྱི་སྒྲིབ་སྦྱང་དྭངས་མ་ཆོས་ཀྱི་སྐུ། །ཞེས་སོ། །བཞི་པ་ཚིག་དབང་རིན་པོ་ཆེ་བསྐུར་བ་ནི། རྡོ་རྗེ་སྙིང་པོ་ལས། སེམས་དཀྱིལ་
ཚིག་གི་དབང་གི་གྲོལ་ལམ་རྫོགས། །ཞེས་དང་། གཞུང་ལས། ལྷུན་གྲུབ་དོན་ལ་ཡང་ཡང་རྩལ་འབྱོངས་ན༔ རྟོག་མཁན་རང་རིག་
བྱ་རྩོལ་འཛིན་པ་ཟད༔ བློས་མ་བྱས་ཤིང་རྣམ་རྟོག་དང་བྲལ་བ༔ ཞེས་པས། ལྷ་འཐབ་བྲལ་མན་ཆད་ཕོ་མོ་གཉིས་འཁྱུད་ཀྱི་འདོད་
པས་གདུང་བར་བྱེད་པས་སྦྱང་བྱ་རགས་པ་དེ་ཉིད། སྦྱོང་བྱེད་ཚིག་དབང་རིན་པོ་ཆེ་བླ་མ་ངོ་བོ་ཉིད་སྐུ་ཡེ་ཤེས་རྡོ་རྗེའི་བདག་ཉིད་ཅན་གྱི་དོན་
དམ་བྱང་ཆུབ་སེམས་ཀྱི་དཀྱིལ་འཁོར་དུ་བསྐུར་བ་སྟེ། དེའང་དབང་གསུམ་པའི་དུས་ན་ཕྱག་རྒྱ་མ་ལས་རྙེད་པའི་ཉམས་སུ་མྱོང་བ་དཔེའི་

༄༅། །ལྷན་སྐྱེས་ཡེ་ཤེས་ཀུན་རྫོབ་པ་གང་ཞིག་གི་དྲི་མའི་ཆ་སྤངས་པས་རང་བཞིན་གྱི་འོད་གསལ་བ་དེ་ཉིད་འབྲས་བུ་ལྷན་སྐྱེས་སུ་
སློབ་དཔོན་གྱི་ཚིག་གི་མཚོན་པས་ངོ་སྤྲོད་ནས་སློབ་མས་གོ་བའི་དབང་ནི་དག་བྱེད་དེ། ཕྲིན་ལས་རྒྱུད་ལས། བཞི་པས་དབང་ནི་བསྐུར་བྱ་བ། 
རླུང་གི་རང་བཞིན་ངེས་ཤེས་ཤིང་། །སོ་ལ་ཀ་ཀོ་ལ་སྦྱར་བས། །རང་བཞིན་བདེ་སྟོང་ཕན་ཚུན་འབྱུང་། བཟུང་དུ་མེད་དེ་བརྗོད་དུ་མེད། །རྟོག་
པ་ཀུན་དང་བྲལ་བ་ཡི། །རང་བཞིན་འོད་གསལ་དེར་གནས་པ། ཚིག་ཚོགས་དབང་གི་རང་བཞིན་བྱིན། །ཞེས་སོ། །དེའང་སྦྱང་བྱ་ཕྲ་བ་སྒོ་
གསུམ་གྱི་སྒྲིབ་པ་དག་སྟེ་འཁོར་འདས་ཐ་དད་དུ་འཛིན་པའི་སེམས་ཀྱི་དྲི་མ་ཤིན་ཏུ་ཕྲ་བ་ཆ་མཉམ་པར་སྦྱོངས་བས་ལྷའི་བུའི་བདུད་བཅོམས། 
གནས་སྐབས་བཞི་ལས་སྙོམས་འཇུག་གི་གནས་སྐབས་དང་། དེའང་འཛག་བདེའི་སྲེད་པ་ཡིན་པས་ཁུ་རྡུལ་རླུང་གསུམ་ལ་འཁོར་བའི་ལུས་

ངག་ཡིད་གསུམ་དང་། བདེ་སྡུག་བཏང་སྙོམས་གསུམ་ཆར་ཁུ་རྡུལ་རླུང་གསུམ་ལ་ཆ་མཉམ་དུ་འཇུག་པའི་སེམས་དང་། ཤེས་སྒྲིབ་ཕྲ་བ་དང་། 
ཆེས་ཕྲ་བ་འཕོ་བའི་བག་ཆགས་ཀྱི་སྒྲིབ་པ་ཆ་དང་བཅས་པ་སྦྱོངས་པས། སྟོང་ཆེན་འདུས་མ་བྱས་པའི་དབྱིངས་དང་རོ་གཅིག་པའི་འོད་གསལ་
ཐིག་ལེ་རིག་པའི་སྙིང་པོ་ཅན་མངོན་སུམ་པར་གྱུར་པ་ནི། རྡོ་རྗེ་ཁྲོས་པའི་བཤད་རྒྱུད་ལས། ཆོས་སྐུ་མངོན་སུམ་མཐོང་བའི་ཚེ། །དབང་གི་
མཆོག་ཏུ་དེ་ཉིད་གནས། །ཞེས་སོ། །གྲུབ་མཐའ་ནི། བདེ་སྟོང་གི་ཡེ་ཤེས་རྒྱ་ཆད་ཕྱོགས་ལྷུང་དང་བྲལ་བ་བསམ་གྱིས་མི་ཁྱབ་པས་
བཅུ་གསུམ་པའི་ས་ལ་འཁོར་འདས་རོ་མཉམ་ཆེན་པོར་རྟོགས་པས་བླང་དོར་སྤངས་བླང་མེད་པར་མཁའ་ཁྱབ་ངོ་བོ་ཉིད་སྐུ་ཁ་སྦྱོར་ཡན་ལག་
བདུན་ལྡན་དུ་སངས་རྒྱས་པའོ། །ཡན་ལག་བདུན་ལྡན་ནི། ངག་དབང་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་

༄༅། །མེད༑ །སྙིང་རྗེ་ཡོངས་གང་རྒྱུན་མི་འཆད་དང་འགོག་པ་མེད། །ཡན་ལག་བདུན་བཤད་དོན་དང་ལྡན་པ་བསྒྲུབ་བྱ་
འདིར༑ །བདག་འདོད་ཚད་མས་ཡོངས་བསྒོམས་བློ་ཆེན་གྱིས་ཀྱང་བསྔགས། །ཞེས་གསུངས་པ་ལྟར་རོ། །གྲུབ་མཐའ་མ་སྙོགས་ན་འདའ་
ཀ་མ་ཕྱག་རྒྱ་ཆེན་པོའི་འཕོ་བ་ལ་སྦྱོང་བ་དང་། གོམས་སུ་འཇུག་པ་དང་། ལས་ལ་སྦྱར་བ་གསུམ་ཡིན་ནོ། །སྐུ་དེའང་ཡེ་ཤེས་ཀྱི་རླུང་དང་
རིག་པ་ལས་གྲུབ་པའི་ཚུལ། གླང་པོ་རབ་འབོགས་ལས། རླུང་གི་འགྲོས་ཐིམ་མི་ཤིག་རྡོ་རྗེ་སྐུ། །ལུས་ངག་ཡིད་དག་ངོ་བོ་ཉིད་ཀྱི་སྐུ། །
ཞེས་སོ། །གཉིས་པ་དབང་མ་བསྐུར་བའི་སྐྱོན་ནི། རང་ཤར་ལས། དབང་མ་ཐོབ་པའི་སྐྱོན་ནི་འདི་ལྟ་བུ། བར་མ་དོ་ལ་བྲེད་པ་དང་། 
དངངས་པ་དང་། རྡུགས་པ་དང་། ཐོགས་པ་དང་། འདུ་ཤེས་ཤོར་བ་ཡང་འབྱུང་ངོ་། །བག་ཆགས་ཀྱི་ལུས་མ་བོར་བར་དུ་ཡང་འགྲོ་བ་

རྣམས་ཀྱིས་བསྐུར་བའི་འོས་སུ་མ་མཐོང་བ་དང་། བསོད་ནམས་ཆུང་བ་དང་། ཚེ་ཐུང་བ་དང་། འཚོ་བའི་ལོངས་སྤྱོད་ཉུང་བ་དང་། ཁས་
ཉེན་པ་དང་། བར་ཆད་མང་པོ་འབྱུང་ངོ་། །བྱ་བ་ཐམས་ཅད་མི་འགྲུབ་བོ། །དེ་ནི་གསང་སྔགས་སྤྱོད་པའི་དབང་མ་ཐོབ་པའི་སྐྱོན་ནོ། །ཞེས་
དང་༑ རྡོ་རྗེ་སེམས་དཔའ་སྙིང་གི་མེ་ལོང་ལས། དབང་མཆོག་མ་ཐོབ་རྣལ་འབྱོར་ནི། །མཉེན་པ་ལག་སྐྱ་མེད་པ་བཞིན། །ཕ་རོལ་སྒྲོལ་
བར་ག་ལ་འགྱུར། །ཞེས་སོ། །གསུམ་པ་དབང་བསྐུར་ཐོབ་པའི་ཕན་ཡོན་ནི། རང་ཤར་ལས། ཡོན་ཏན་བྱེ་བྲག་འདི་ལྟ་སྟེ། །ཡེ་ཤེས་
སྣང་བ་ཆེན་པོ་ལ། །ཐོགས་རྡུགས་མེད་པར་འགྱུར་བ་དང་། །རང་སྣང་གྲོགས་སུ་བསྟེན་པ་དང་། །བྱ་བ་ཐམས་ཅད་བྱེད་པར་འགྱུར། །ཞེས་
དང་༑ རྡོར་སེམས་སྙིང་གི་མེ་ལོང་ལས། དབང་རྫོགས་སྐུ་གསུམ་ལྷུན་གྱིས་གྲུབ། །ཅེས་དང་། དབང་མཆོག་ཐོབ་ན་གསང་སྔགས་མ་

༄༅། །བསྒྲུབས་འགྲུབ། །ཅེས་སོ། །ཡོན་དབུལ་བ་ནི་གསང་སྙིང་ལས། རྒྱལ་སྲིད་དང་ནི་རང་གི་ལུས། །བུ་དང་ཆུང་མ་ནོར་གྱི་
དབྱིག །རབ་ཏུ་གཅེས་དང་ཡིད་འཐད་འབུལ། །དབང་ཕྱུག་ལོངས་སྤྱོད་ལྔས་མཆོད་ན། །དཀྱིལ་འཁོར་ཐམས་ཅད་མཆོད་པ་ཡིན། །ཞེས་སོ། །
བཞི་པ་དམ་ཚིག་བསྡུས་ཙམ་སྟོན་པ་ལ། དྲག་པོ་ཁྲོས་པ་གསང་བའི་རྒྱུད་ཀྱི་རྡོ་རྗེ་བཀོད་པ་དམ་ཚིག་གི་ལེའུར་རྒྱས་པར་བསྟན་པ་དང་། རྩ་རྒྱུད་ལས། 
བསྒོམ་བཟླས་བཅུད་ཀྱི་དམ་ཚིག་ཟུང་༔ ཞེས་པས། འདི་ལ་ངོ་བོ། ངེས་ཚིག །དབྱེ་བ། སྲུང་བའི་ཕན་ཡོན། ཉམས་པའི་ཉེས་དམིགས། 
སྲུང་ཐབས་སོ། །དང་པོ་ངོ་བོ་ནི། དབང་ལས་བྱུང་བའི་སྐབས་ཀྱི་སྤང་བླང་རྣམས། དམིགས་ངེས་པས་སྤང་བྱ་སྤོང་ཞིང་བསྒྲུབ་བྱ་སྒྲུབ་པར་དམ་
འཆའ་བའི་སྡོམ་པས་རྒྱུད་སྡོམ་པ་སྟེ། རྩལ་རྫོགས་ལས། ངོ་བོ་སྲུང་བར་བྱེད་པ་ཡིན། །ཞེས་སོ། །གཉིས་པ་ངེས་ཚིག་ནི། དམ་པ་གཉེན་

པོ་དེས་རྒྱུད་སྡོམ་པ་ཡིན་ལ། ཚིག་པ་སྡོམ་པ་དེས་ཉེས་ལྟུང་སྲེག་པར་བྱེད་པ་བྱས་པའོ། །གསུམ་པ་དབྱེ་བ་ནི། བུམ་དབང་གི་དམ་ཚིག་རྩ་
ལྟུང་བཅུ་བཞི་དང་སྦོམ་པོ་བརྒྱད་བསྲུང་བའོ། །གསང་དབང་གི་དམ་ཚིག་བདུད་རྩི་ལྔ་དང་། སྒྲོལ་མ་ལྔ། རིག་མ་མི་སྤངས། སྲོག་ཆགས་
མི་གསོད། བླ་མ་ལ་མི་སྨོད་པ་རྣམས་སོ། །ཤེར་དབང་གི་དམ་ཚིག་ཕྱག་རྒྱ་བཞི་དང་མི་འབྲལ་བར་བྱ་བ་སྟེ། དཱ་རི་ཀ་པས། བུད་མེད་
མཐོང་ན་གཡོན་ནས་ལན་གསུམ་བསྐོར། །ཅེས་སོགས་སོ། །ཚིག་དབང་གི་དམ་ཚིག །ཁྱོད་ཀྱི་སྲོག་ཆགས་བསད་པར་བྱ། །གཞན་
གྱི་བུད་མེད་རྣམས་སྤྱད་ནས། །མ་བྱིན་པ་ཡང་ཁྱོད་ཀྱི་ལོངས། །ཐམས་ཅད་ལ་ཡང་རྫུན་ཚིག་སྨྲ། །ཞེས་སོ། །ཚིག་དབང་ལས་འཕྲོས་
པའི་མན་ངག་ཨ་ཏིའི་དབང་གི་དམ་ཚིག་ནི་གསུམ། རྩ་བ་དང་། ཡན་ལག །གསང་བ་རྒྱལ་པོའི་དམ་ཚིག་གོ། །དང་པོ་ནི། སྐུ་གསུང་ཐུགས་

༄༅། །ཀྱི་དམ་ཚིག་སྟེ་སྒོ་གསུམ་དགེ་བ་ལ་སྦྱོར་མི་དགེ་བ་བསྲུང་བ་དང་། ལུས་ལྟ་སྟངས་གསུམ། ངག་སྨྲ་བཅད། ཡིད་བསྐྱེད་
རྫོགས་ཀྱི་ཏིང་ངེ་འཛིན་སྒོམ་པ་དང་། ཅི་ལ་ཡང་མི་རྟོག་པར་བྱ་བའོ། །གཉིས་པ་ཡན་ལག་ལ། དཀོན་མཆོག་གསུམ་ལ་བཀུར་སྟི་བྱ་བ། སློབ་
དཔོན་མི་སྨད། རྡོ་རྗེ་མཆེད་ལ་མི་ཁྲོ། སེམས་ཅན་ལ་འཚེ་བ་སྤང་ཞིང་བྱམས་པ་བསྒོམ་པ། མི་དགེ་བ་བཅུ་སྤང་བ། དགེ་བཅུ་སྤྱོད་པ། 
ཕ་མར་བཀུར་སྟི་བྱ་བ། རྗེས་སུ་མ་གནང་བར་གསང་བ་མི་བསྒྲག་པ་དང་བརྒྱད། གཞན་ཡང་ཕྲ་མོ་བཅོ་ལྔ་ཡང་གསུངས་ཀྱང་འདིར་བརྒྱད་
དུ་འདུས་སོ། །གསུམ་པ་གསང་བ་རྒྱལ་པོའི་དམ་ཚིག་ནི་བཞི་སྟེ་ཁྲེགས་ཆོད་ཀྱི་དམ་ཚིག་ཏུ། ཆོས་གཞི་མེད་དུ་རྟོགས་པའི་མེད༵་པ༵། །ཆོས་
ཉིད་བྱ་རྩོལ་དང་བྲལ་བའི་ངང་དུ་བཞག་པ་ཕྱ༵ལ་བ༵་སྟེ་གཉིས། ཐོད་རྒལ་གྱི་དམ་ཚིག །ཡེ་ཤེས་འོད་གསལ་གྱི་སྣང་བ་ལྷུན་གྲུབ་ཏུ་རྟོགས་པ་ལྷུན༵་

གྲུབ༵༑ ཆོས་སོ་ཅོག་གི་རྩ་བ་རིག་པའི་ཡེ་ཤེས་གཅིག་གི་ངང་དུ་གནས་པ་གཅི༵ག་པུ༵་སྟེ་གཉིས། སྡོམ་པས་བཞིའོ། །གཞན་ཡང་དམ་ཚིག་གི་
དབྱེ་ཚུལ་རྒྱུད་སྡེ་སོ་སོའི་ལུགས་མང་ངོ་། །གང་ལྟར་ཡང་། འདིར་ནི་ཁྲིད་གཞུང་གདམས་པའི་སྙིང་པོར། སྤྱི་དང་། ཁྱད་པར། ལྷག་
པའི་དམ་ཚིག་གསུམ་དུ་མདོར་དྲིལ་བ་ལྟར་སྟོན་པ་ལ། དང་པོ་སྤྱི་ཡི་དམ་ཚིག་ནི། སོ་བྱང་དང་། ཕྱི་རྒྱུད་ཀྱི་སྡོམ་པའི་བསྲུང་མཚམས་ཐམས་
ཅད་དང་། གཉིས་པ་ཁྱད་པར་ལ། སྐུ་གསུང་ཐུགས་ཀྱི་དམ་ཚིག་དང་། རིགས་ལྔའི་དམ་ཚིག །ཡན་ལག་གི་དམ་ཚིག་གོ། །དང་པོ་ནི། 
སྐུ་གསུང་ཐུགས་ཀྱི་དམ་ཚིག་གསུམ་སྟེ། ཞི་རྒྱུད་ལས། རྒྱུད་གྲོལ་དབང་དང་དེ་ཉིད་སྟོན། བླ་མ་ཉིད་དང་ལྷན་ཅིག་གྲོགས། །ལུས་ངག་
ཡིད་ཀྱིས་བཀུར་བ་ནི། །རྡོ་རྗེ་སྐུ་ཡི་དམ་ཚིག་གོ། །ཞེས་དང་། ཡང་དེ་ཉིད་ལས། རང་གི་ཡི་དམ་ལྷ་མཆོག་གི། །སྔགས་དང་ཕྱག་རྒྱ་རབ་

༄༅། །འཛིན་པས། །དུས་ཀུན་དུ་ནི་རྒྱུན་མི་བཅད། །རྡོ་རྗེ་གསུང་གི་དམ་ཚིག་ཡིན། །ཞེས་དང་། བྱང་ཆུབ་སེམས་གསུམ་
བསྒོམ་པ་ནི། །རྡོ་རྗེ་ཐུགས་ཀྱི་དམ་ཚིག་གོ། །ཞེས་སོ། །བྱང་ཆུབ་སེམས་གསུམ་ནི། ཞི་རྒྱུད་ལས། ཇི་ལྟར་སྨོན་དང་འཇུག་པ་ཡིས། །
བྱང་ཆུབ་སེམས་གསུམ་སྒོམ་པ་ནི། །ཞེས་པས། ཀུན་རྫོབ་ཏུ་སྨོན་འཇུག་གཉིས་དོན་དམ་པར་ལྷག་པའི་བདེན་གཉིས་དབྱེར་མེད་དུ་རྟོགས་པ་
ལྟ་བའི་དམ་ཚིག་གསུམ་མོ། །གཉིས་པ་རིགས་ལྔའི་དམ་ཚིག་ལ་ཐུན་མོང་དང་ཁྱད་པར་གཉིས་ཀྱི། དང་པོ་ལ་ལྔ་ལས་དང་པོ། དེ་བཞིན་
གཤེགས་པའི་རིགས་རྣམ་སྣང་གི་སྡོམ་པ་ནི། ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བྱང་ཆུབ་སེམས་
ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་བསླབ་པ་དང་། །དགེ་བའི་ཆོས་ནི་སྡུད་པ་དང་། །སེམས་ཅན་དོན་

བྱེད་ཚུལ་ཁྲིམས་གསུམ། སོ་སོར་བརྟན་པོར་བཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །
སངས་རྒྱས་རྣལ་འབྱོར་ལས་བྱུང་བའི། །སྡོམ་པ་རྣམས་ནི་བརྟན་པོར་བཟུང་། །ཞེས་དང་། གཉིས་པ་ཐུགས་ཀྱི་རིགས་མི་བསྐྱོད་པའི་དམ་
ཚིག་ནི། རྡོ་རྗེ་རིགས་མཆོག་ཆེན་པོ་ལ། །རྡོ་རྗེ་དྲིལ་བུའི་ཕྱག་རྒྱ་ཡང་། །ཡང་དག་ཉིད་དུ་བཟུང་བར་བགྱི། །སློབ་དཔོན་དག་ཀྱང་བཟུང་
བར་བགྱི། །ཞེས་དང་། གསུམ་པ་རིན་ཆེན་རིགས་རིན་འབྱུང་གི་དམ་ཚིག །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་
བ་ལ། །ཉིན་རེ་བཞིན་ཡང་དུས་དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །ཞེས་སོ། །སྦྱིན་པ་བཞི་ནི། ཟང་ཟིང་དང་། ཆོས་དང་། 
མི་འཇིགས་པ་སྐྱབས་ཀྱི་སྦྱིན་པ་དང་། བྱམས་པ་ཆེན་པོའི་སྦྱིན་པ་ཞེས་སེམས་ཅན་ཐམས་ཅད་བླ་མེད་བྱང་ཆུབ་ཀྱི་བདེ་བ་ཐོབ་པར་གྱུར་

༄༅། །སྙམ་པའོ། །བཞི་པ་པདྨའི་རིགས་སྣང་མཐའི་དམ་ཚིག་ནི། བྱང་ཆུབ་ཆེན་པོ་ལས་བྱུང་བའི། །པདྨའི་རིགས་
ཆེན་དག་པ་ལ། །ཕྱི་ནང་གསང་བའི་ཐེག་པ་གསུམ། །དམ་པའི་ཆོས་ནི་མ་ལུས་བཟུང་། །ཞེས་སོ། ཐེག་པ་གསུམ་ནི། ཕྱི་ཉན་
རང་བྱང་སེམས། ནང་བྱ་སྤྱོད་རྣལ་འབྱོར། གསང་བ་ཡོ་ག་བསྐྱེད་རྫོགས་གསུམ་གྱི་ཐེག་པ་དགུའོ། །ལྔ་པ་ལས་ཀྱི་རིགས་དོན་གྲུབ་ཀྱི་
དམ་ཚིག་ནི། ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པ་ནི། །ཡང་དག་ཉིད་དུ་བཟུང་བར་བགྱི། །མཆོད་པའི་
ལས་ཀྱང་ཅི་ནུས་བགྱི། །ཞེས་སོ། །གཉིས་པ་རིགས་ལྔའི་ཁྱད་པར་གྱི་དམ་ཚིག་ནི། ཐུན་མོང་མ་ཡིན་པ་རྣལ་འབྱོར་བླ་མེད་ལ་གནས་པ་
རྣམས་ཀྱི་དམ་ཚིག་སྟེ། རྒྱུད་ལས། ཁྱོད་ཀྱི་སྲོག་ཆགས་གསད་པར་བྱ། །ཞེས་པ་ལ་སོགས་པ་ནི། རྟེན་གྱི་གང་ཟག་རིགས་ལྔ་སོ་སོའི་

རྣལ་འབྱོར་ལ་བརྟན་པ་ཐོབ་ཅིང་ནུས་པ་རྙེད་པས་རང་གཞན་གྱི་དོན་དུ་འགྱུར་ན་སྒྲ་ཇི་བཞིན་པར་སྤྱོད་པ་དྲང་དོན་བསྐྱེད་རིམ་གྱི་དམ་ཚིག་དང་། 
སྒྲ་བསྒྱུར་ཏེ་དགོངས་པ་ཅན་དུ་གསུངས་པའི་དོན་དེ་ཉིད་སྒྲ་ཇི་བཞིན་མ་ཡིན་པར་ངེས་དོན་གྱི་གསལ་བྱར་བྱས་ཏེ། དབང་གོང་མའི་དམ་ཚིག་
དང་སྡོམ་པ་རྫོགས་རིམ་ལ་སྦྱར་བ་ཡིན་པས་ན། ཁྱད་པར་ཞེས་བསྟན་པའོ། །གཞན་ཡང་གསང་བ་སྙིང་པོ་ལས། བླ་མེད་མི་སྤང་བླ་
མ་བཀུར། །སྔགས་དང་ཕྱག་རྒྱ་རྒྱུན་མི་བཅད། །ཡང་དག་ལམ་དུ་ཞུགས་ལ་བྱམས། །གསང་བའི་དོན་ཕྱིར་སྨྲ་མི་བྱ། །འདི་ནི་
རྩ་བ་ལྔ་རྣམས་ཏེ། །སྒྲུབ་དང་བསྲུང་བའི་དམ་ཚིག་མཆོག །ཅེས་གསུངས་པའི་ལྔ་པོའང་རྩ་བའི་དམ་ཚིག་གསུམ་འདིར་འདུས་སོ། །
གསུམ་པ་ཡན་ལག་གི་དམ་ཚིག་ལ་ལྔ་ཚན་ལྔ་སྟེ། གསལ་བཀྲ་ལས། སྤྱད་པ་ལྔ་དང་མི་སྤང་ལྔ། །དང་དུ་བླང་དང་སྒྲུབ་དེ་བཞིན། །

༄༅། །ཤེས་བྱ་ལྔ་རྣམས་ཐུན་མིན་བཤད། །ཅེས་པའི་ལྔ་ཚན་ལྔ་ལས། དང་པོ་ལྔ་ནི། ཞི་རྒྱུད་ལས། སྦྱོར་སྒྲོལ་མ་བྱིན་ལེན་
པ་དང་། །རྫུན་དང་ངག་བརླང་བརྗོད་པ་རྣམས། །ཐབས་མཆོག་ངེས་པས་ཟིན་པ་ཡིན། །གནས་སྐབས་དག་ཏུ་ཤེས་པར་བྱ། །ཞེས་སོ། །
གཉིས་པ་མི་སྤང་བའམ་ཡིད་འོང་ལྔ་ནི། ལམ་རིམ་ལས། འདོད་ཆགས་ཞེ་སྡང་གཏི་མུག་ང་རྒྱལ་དང་། །ཕྲག་དོག་ལྔ་ནི་མི་སྤང་དམ་
ཚིག་ལྔ། །ཞེས་སོ། །དེའང་མི་སྤང་ཚུལ། ཆོས་ཐམས་ཅད་རང་གི་ངོ་བོས་སྟོང་པས་སྤང་བྱའི་རྫས་མ་གྲུབ་པས་མི་སྤང་སྟེ། སྨིག་རྒྱུ་
ལ་ཆུ་རག་མི་དགོས་པ་བཞིན་ནོ། །དེ་སྐད་དུ། རྡོ་རྗེ་ལས། ཉོན་མོངས་རྣམས་ནི་སྒྱུ་འདྲ་ངོ་བོས་སྟོང་། །རང་གིས་མི་རྟག་རང་བཞིན་ཤེས་
པས་གྲོལ། །ཞེས་སོ། །གསུམ་པ་མི་དོར་བའམ་དང་བླང་ལྔ་ནི། ལམ་རིམ་ལས། དྲི་ཆེན་དྲི་ཆ་མཾ་ས་རཀྟ་དང་། །རྡོ་རྗེ་ཟིལ་པ་དང་

དུ་བླང་བ་ལྔ། །ཞེས་སོ། །དེའང་བླང་དོར་མེད་པར་གཙང་རྨེའི་རྟོག་བྲལ་དུ་ལོངས་སྤྱོད་པ་སྟེ། ལེ་ལག་པས། བདུད་རྩི་ཡེ་ནས་དག་པའི་
ཆོས༑ །བླང་དོར་མེད་པ་ཀུན་ལས་འདས། །ཡེ་བསྲུང་མེད་པའི་དམ་ཚིག་ཏུ། །མཁས་པས་དང་དུ་བླང་བར་བྱ། །ཞེས་སོ། །བཞི་
པ་ཤེས་བྱ་ལྔ་ནི། དམ་ཚིག་གསུམ་བཀོད་ལས། དང་པོ་ཤེས་པར་བྱའི་དམ་ཚིག་ནི། །ཕུང་པོ་ལྔ་དང་འབྱུང་བ་རྣམ་པ་ལྔ། །རྣམ་
ཤེས་དབང་པོ་ཡུལ་ལ་སོགས་པ་རྣམས། །ལྷ་དང་དཀྱིལ་འཁོར་རང་བཞིན་ཤེས་པར་བྱ། །ཞེས་དང་། ལམ་རིམ་ལས། ཕུང་ལྔ་
འབྱུང་ལྔ་ཡུལ་ལྔ་དབང་པོ་ལྔ། །ཁ་དོག་ལྔ་རྣམས་ལྷ་རུ་ཤེས་པ་ལྔ། །ཞེས་སོ། །ལྔ་པ་སྒྲུབ་པར་བྱ་བ་ལྔ་ནི། ཤེས་བྱ་ལྔའི་དམ་
ཚིག་དེ་རྟོགས་གོམས་ཀྱི་སྦྱོར་བས་རང་རྒྱུད་ལ་ཚུལ་བཞིན་སྒྲུབ་པའི་ཐབས་བརྩོན་པ་སྟེ། ཞི་རྒྱུད་ལས། སངས་རྒྱས་རྡོ་རྗེ་སེམས་དཔའ་དང་། 

༄༅། །རིན་ཆེན་འབྱུང་ལྡན་འོད་དཔག་མེད། །དོན་ཡོད་པ་དང་རྣམ་སྣང་མཛད། །ཡེ་ཤེས་ལྔ་ཡི་རང་བཞིན་ཏེ། །སྐུ་གསུང་
ཐུགས་དང་ཡོན་ཏན་དང་། །ཕྲིན་ལས་ལྔ་ཡིས་རབ་ཏུ་སྒྲུབ། །ཅེས་སོ། །གསུམ་པ་ལྷག་པའི་དམ་ཚིག་ནི། ཞི་རྒྱུད་ལས། གཞུང་དོན་
ལྷག་པའི་དམ་ཚིག་ནི། །རབ་ཏུ་ལྷག་པར་བསྲུང་བར་བྱ། །ཞེས་པས། སྤྱི་དང་ཁྱད་པར་དམ་ཚིག་ལ་གནས་པའི་རྣལ་འབྱོར་པས་བསྒྲུབ་པ་
སོགས་ཀྱི་སྐབས་བསྲུང་བ་ལྷག་པར་བསྟན་པའི་དམ་ཚིག་ཉི་ཤུ་ལྡེམ་དགོངས་ཀྱི་སྒྲས་བསྟན་པ། ཞི་རྒྱུད་ལས། གཅན་ཟན་རྒྱལ་པོའི་ཁྲི་མི་
གཞིག །ཟ་མ་ཏོག་ཏུ་དུག་མི་བླུག །ཅེས་སོགས་ནས། ལྷག་པར་གཅེས་པའི་དམ་ཚིག་ཡིན། །ཞེས་པའི་བར་ཁྲིད་གཞུང་དུ་གསལ་
བའི་ལུང་དོན་དཀྲོལ་བ་ནི། གཅན་ཟན་རྒྱལ་པོའི་ཁྲི་མི་གཞིག །ཅེས་པས། རྡོ་རྗེ་སློབ་དཔོན་གྱི་སྐུ་ལ་མི་འཚེ་ཞིང་བཀའ་མི་གཅོག །ཟ་

མ་ཏོག་ཏུ་དུག་མི་བླུག །ཅེས་པས་བླ་མའི་ཡུམ་ལ་མི་སྤྱོད། རིན་ཆེན་ལྕུགས་ཕྲན་མི་འབྲེག་ཅིང་། །ཞེས་པས་དད་ཅན་ཚོགས་མི་གཅག། 
ཞུན་ཁོལ་ལྟ་བུ་མི་བཏུང་སྟེ། །ཞེས་པས་དཀོན་མཆོག་དང་མཁས་པའི་དཀོར་ལ་མི་འབག་ཅིང་ཆད་མྱོས་པར་མི་འཐུང་། པདྨའི་ཟེའུ་འབྲུ་ཁ་
མི་གསེང་། །ཞེས་པས་རྡོ་རྗེ་སྤུན་གྱི་ཡུམ་ལ་མི་སྤྱོད། བུག་བརྡོལ་སྣོད་དུ་བཅུད་མི་བླུག །ཞེས་པས་མཚན་ངན་གྱི་གཟུང་མ་མི་བརྟེན། 
དོན་དང་མི་ལྡན་རྫས་མི་བརྟེན། །ཞེས་པས་མཚན་ཉིད་དང་མི་ལྡན་པའི་དམ་རྫས་མ་བརྟེན། ཤེལ་སྒོང་འདམ་དུ་བསུབ་མི་བྱ། །ཞེས་པས་
མཁས་པའི་ཡོན་ཏན་ལ་མི་གཤེ། མ་དག་སྣོད་དུ་དག་པ་མིན། །ཞེས་པས་སྣོད་མིན་ལ་གསང་ཆོས་མི་སྟོན། ཡིད་བཞིན་ནོར་བུ་མི་འབྲེག་
སྟེ༑ །ཞེས་པས་མཚན་ལྡན་གྱི་གཟུངས་མ་དང་སྣོད་ལྡན་གྱི་སློབ་མ་མི་སྤང་། ཁྱུང་ཆེན་གཤོག་པ་ཡ་མི་འབྲལ། །ཞེས་པས་དོན་བདེ་

༄༅། །སྟོང་དང་རྟགས་ཡབ་ཡུམ་དང་མི་འབྲལ་བ། གནམ་ལྕགས་དུར་མོའི་མཚོན་མི་བརྡེག །ཅེས་པས་མཆེད་ལ་ཀྱལ་ཀ་ཙམ་
དུའང་ནང་འཐབ་མི་བྱེད། །གཅན་གཟན་རོལ་པའི་ལྷག་མི་སྤྱོད། །ཅེས་པས་གཞན་གྱིས་སྤྱད་པའི་ལྷག་མི་སྤྱད། རྡོ་རྗེ་བྲག་ཆེན་མི་གཞིག་
ཅིང་༑ །ཞེས་པས་བླ་མའི་གདན་ས་མི་རློམས། ར་བ་དྲྭ་བའི་མཚམས་མི་འབྲལ། །ཞེས་པས་རང་གཞན་གྱི་མཚམས་མི་འབྲལ། སྒྲོན་མེ་
རླུང་གིས་བསད་པ་མིན། །ཞེས་པས་ཏིང་ངེ་འཛིན་བྱིང་རྒོད་ཀྱི་དབང་དུ་མི་བཏང་། ཡེ་ཤེས་ཆུ་རྒྱུན་གཅོད་པ་སྤངས། །ཞེས་པས་བཟླས་པ་
དང་ཆོ་ག་མི་ཚིག་གིས་བར་མི་གཅོད་པ། བཀའ་རྟགས་ཕྱག་རྒྱ་མི་དབྱེ་ཞིང་། །ཞེས་པས་དབང་རྟགས་ཀྱི་ཕྱག་རྒྱ་ལས་མི་འདའ་ཞིང་བརྡ་མི་
བརྗོད་པར་བྱ་བ། རྡོ་རྗེ་ཕ་ལམ་མཁར་མི་ལྡོག །ཅེས་པས་རྣལ་འབྱོར་པའི་དཀྱིལ་འཁོར་མི་དཀྲུག་ཅིང་། སྐྱེ་བོའི་མཐུ་བཟློག་མི་བྱེད་པ། 

གཙུག་གི་ནོར་བུ་དམའ་མི་དབབ། །ཅེས་པས་སློབ་དཔོན་གཙུག་ཏུ་ཁུར་བ་ལས་ཉམས་པར་མི་བྱ་བ་རྣམས་སོ། །དེ་ལྟ་བུའི་དམ་ཚིག་གི་
རྣམ་གྲངས་བསྲུང་མཚམས་སོགས་ཀྱི་འདུ་ཤེས་དམ་པོའི་ཀུན་དཀྲིས་ལས་རང་བཞིན་གྱིས་གྲོལ་བས་བསྲུང་དུ་མེད་པ་གཅིག་ཅར་བའི་དམ་ཚིག་ཏུ་
ལྷུན་གྱིས་གྲུབ་པ་སྟེ། ཀུན་བྱེད་རྒྱལ་པོ་ལས། ཀྱེ་ཀུན་བྱེད་ང་ཡི་དགོངས་པའི་དམ་ཚིག་ནི། །མ་ཡེངས་དྲན་པས་དངོས་པོ་ཡེ་ཤེས་སུ། །
མ་བྱས་སུས་ཀྱང་མ་བྱས་རང་བྱུང་སྟེ། །རིག་པས་དབང་བསྒྱུར་བསྲུང་དང་མི་བསྲུང་མེད། །ཅེས་སོ། །བཞི་པ་དམ་ཚིག་བསྲུང་བའི་ཕན་
ཡོན་ནི། གནས་སྐབས་དང་། མཐར་ཐུག་གི་དོན་ཐམས་ཅད་འགྲུབ་པ་སྟེ། རང་ཤར་ལས། དམ་ཚིག་ལ་ནི་གང་གནས་པ། །བསམ་པ་
ཐམས་ཅད་མཐར་ཕྱིན་འགྱུར། །ཞེས་པས། དམ་ཚིག་བསྲུང་ཤིང་རྒྱུད་ལ་ལྡན་ན། སྐྱེ་བ་བཅུ་དྲུག་གམ། བརྩོན་འགྲུས་མྱུར་ན་ཚེ་འདིའམ་

༄༅། །འཆི་ཁའམ་བར་དོར་སོགས་ལ། གྲུབ་པ་བརྒྱད། དབང་བཅུ། དབང་ཕྱུག་བརྒྱད། རིག་འཛིན་བཞི་སོགས་འགྲུབ་
ཅིང་༑ མཐར་ཐུག་མཆོག་གི་དངོས་གྲུབ་ཁ་སྦྱོར་བདུན་ལྡན་དུ་སངས་རྒྱས་པའོ། །ལྔ་པ་མ་བསྲུང་བའི་ཉེས་པ་ལ། ཉམས་པའི་རྒྱུ་དང་། 
ཉམས་པའི་འབྲས་བུ་བསྟན་པའོ། །དང་པོ་ནི། བླུན་པོས་ལྟང་མཚམས་མི་ཤེས་པ་དང་། བླ་མར་མི་གུས་པ། བག་མེད་པ་ལ་གོམས་
པ༑ ཧ་ཅང་ཉོན་མོངས་པ་མཐུ་ཆེ་བ་བཞི་ལྟུང་བ་འབྱུང་བའི་སྒོ་བཞི་དང་། དེའི་སྟེང་དུ་ལེ་ལོས་གཡེངས་ཏེ་བརྗེད་ངས་ཆེ་བ། གཉིད་
རྨུགས་ཀྱིས་དྲན་པ་མི་གསལ་བ་གཉིས་བསྣན་པས་དམ་ཚིག་ཉམས་པའི་རྒྱུ་དྲུག་གོ། །མཁའ་འགྲོ་སྡོམ་པའི་རྒྱུད་ལས། མི་ཤེས་པ་དང་
བག་མེད་དང་། །ཉོན་མོངས་མང་དང་མི་གུས་དང་། །བརྗེད་ངས་དྲན་པ་མི་གསལ་བ། །འདི་དྲུག་དམ་ཚིག་ཉམས་པའི་རྒྱུ། །ཞེས་སོ། །

གཉིས་པ་ཉམས་པའི་འབྲས་བུ་ལ། ཉམས་པའི་སྔ་ལྟས་དང་། དངོས་གཉིས། དང་པོ་ནི་རང་ཤར་ལས། དམ་ཚིག་ཉམས་པའི་
སྔ་ལྟས་སུ། །མི་བདེ་རྣམ་པ་སྣ་ཚོགས་འབྱུང་། །ཡམས་དང་འཚེ་བའི་ནད་རྣམས་དང་། །རིམས་ནད་སྣ་ཚོགས་འབྱུང་བར་འགྱུར། །
གདོན་དང་ལོག་འདྲེན་རྣམས་ཀྱིས་ཀྱང་། །བསད་ནས་སེམས་ཅན་དམྱལ་བར་འགྲོ། །མིག་གིས་གཟུགས་མི་མཐོང་བར་འགྱུར། །རྣ་
བ་འོན་ཞིང་ལས་མི་འགྲུབ། །མཛེ་དང་ཤུ་བའི་ནད་རྣམས་འབྱུང་། །ཚོམ་རྐུན་རྒྱལ་པོའི་ཆད་པ་འབྱུང་། །གཞན་ལ་མེད་པའི་རིམས་
ནད་འབྱུང་། །བུ་དང་ཆུང་མ་འཆི་བར་སྟོན། །ཡུལ་རྣམས་ཐམས་ཅད་དགྲར་ལྡང་ཞིང་། །བྱས་པ་དོན་མེད་ཆེན་པོར་འགྱུར། །ཞེས་
སོ༑ །གཉིས་པ་ཉམས་པ་དངོས་ཀྱི་ཉེས་པ་ནི། རང་ཤར་ལས། ཉམས་ན་གཉིས་ཀ་ཚིག་པར་འགྱུར། །སྐུ་ཡི་དམ་ཚིག་ཉམས་

༄༅། །གྱུར་ན། །རྡོ་རྗེ་དམྱལ་བ་ཆེན་པོར་འཚེར། །འོ་དོད་འབོད་པའི་གནས་སུ་སྐྱེ། །དཔོན་གྱིས་ཉམས་ན་སྦྱང་ཐབས་
མེད༑ །གཉིས་ཀ་དུ་འབོད་ཆེན་པོར་སྐྱེ། །སློབ་མས་ཉམས་ན་སྦྱང་ཐབས་ཡོད། །གསུང་གི་དམ་ཚིག་ཉམས་གྱུར་ན། །སྣང་བ་འགགས་
པར་འགྱུར་བ་དང་། །མུན་རྡུལ་ཆེན་པོའི་གནས་སུ་སྐྱེ། །དེ་ནས་འཐོན་པར་གྱུར་ནས་ཀྱང་། །ལྐུགས་པ་དག་ཏུ་སྐྱེ་བར་འགྱུར། །ཐུགས་
ཀྱི་དམ་ཚིག་ཉམས་གྱུར་ན། །ཡིད་འཁྲུགས་ཆེན་པོའི་གནས་སུ་སྐྱེ། །རྟག་ཏུ་རྩོད་པ་རྒྱུན་མི་ཆད། །འཐབ་དང་སྡུག་བསྔལ་ཆེན་པོ་དང་། །
ཡང་ན་དྲན་པ་མེད་པར་འགྱུར། །ཡང་ན་དྲན་པ་རེངས་པར་འགྱུར། །སྨྱོ་འབོགས་ནད་ཀྱིས་ཐེབས་པར་འགྱུར། །ཐ་མ་དུ་འབོད་གནས་སུ་
སྐྱེ༑ །ཞེས་སོ། །དྲུག་པ་སྲུང་ཐབས་ནི། བག་ཡོད་དང་། ངོ་ཚ་ཤེས་པ། ཁྲེལ་ཡོད་པ། ཉམས་པའི་ཉེས་དམིགས་མཐོང་བས་

འཇིགས་པ། བསྲུངས་བའི་ཕན་ཡོན་ལ་བྲོད་པས་གུས་པ་སྟེ། དེ་དག་གི་སྒོ་ནས་འབད་པས་བསྲུང་བར་བྱ་ཞིང་། གལ་ཏེ་ཉམས་ན་
བཤགས་པའི་ཐབས་ལ་འབད་པར་བྱ་དགོས་ལ། དེའང་ཉན་ཐོས་སྡོམ་པ་ཉམས་ན་འཆབ་སེམས་མ་སྐྱེས་ན་ལན་བདུན་གསོ་རུང་། འཆབ་
ན་ལན་གཅིག་ཀྱང་གསོ་མི་རུང་། བྱང་སེམས་སྡོམ་པ་ཉམས་ན་གཞན་རྐྱེན་དགེ་བའི་བཤེས་གཉེན་ལ་བསྟན་ནས་གསོ་བ་ཡིན། གསང་
སྔགས་ཀྱི་སྡོམ་པ་ནི་རང་སྟོབས་ཀྱིས་གསོ་བྱར་ཡོད་པས། བླ་མ་དང་རྡོ་རྗེ་སྤུན་ལ་ཞེ་བརྙས་ཤོར་ན་འཕྲལ་དུ་ཚོགས་ཀྱི་འཁོར་ལོས་ཉམས་
ཆགས་བསྐོང་། གསུང་གི་དམ་ཚིག་ཉམས་ན་ཡིག་བརྒྱ་བཟླ། ཐུགས་ཀྱི་ཉམས་ཆགས་ལ་ལོ་གསུམ་བར་སྨྲ་བཅད་ཀྱིས་བླ་མའི་ཐུགས་
དང་རང་སེམས་དབྱེར་མེད་ཀྱི་ཏིང་འཛིན་རྩེ་གཅིག་ཏུ་བསྒོམ་པ་ནི་གསོ་བའི་ཐབས་ཁྱད་པར་ཅན་ཡིན། གཞན་ཡང་དབང་བཞི་བསྐྱར་ནས་ཞུ་

༄༅། །བ་དང་། བདག་འཇུག་ཡང་ཡང་བླང་བ་དང་། བསྐྱེད་རྫོགས་བཟླས་བརྗོད་དང་། ཁམས་འཛག་མེད་དུ་བསྲུང་བ་
འཕོ་མེད་ཀྱི་ཚུལ་ཁྲིམས་དང་། ཀུན་རྫོབ་ཀྱི་ཐིག་ལེའི་རྣལ་འབྱོར་བྱེད་པ་དང་། སྦྱིན་སྲེག་དང་། གཏོར་མ་གཏོང་བ། ངན་སོང་གི་སྡུག་
བསྔལ་བྲལ་བའི་སྔགས། ཕྱག་རྒྱ་དང་། གཏུམ་མོའི་མེའི་བསྲེག་པ་དང་། གཟུངས་ཁྲུས་བྱ་བ། དགེ་འདུན་སྡེར་མཆོད་པ། རྟེན་
གསུམ་མདུན་ཉེས་པ་བསྒྲགས་པ། སྲོག་བསླུ་བྱ་བ། མཎྜལ་དང་ཡན་ལག་བདུན་པ་འབུལ་བ། མཆོད་རྟེན་བཞེངས་པ། མར་མེ་བརྒྱ་
རྩའི་ཆོ་གའི་བྱ་བ་སོགས་ཀྱིས་དག་པར་འགྱུར་རོ། །དེ་ལྟར་རྗེས་ཐོབ་དམིགས་བཅས་ཀྱི་དུས་ཉམས་ཆགས་ལ་འགྱོད་སེམས། མཉམ་
བཞག་ཏུ་ཆོས་ཉིད་གདོད་ནས་དག་ཅིང་དགེ་སྡིག་གི་ཐ་སྙད་བྲལ་བའི་གནས་ལ་འཇོག་པ་ནི་བཤགས་པའི་མཆོག་གོ། །ཉམས་པ་ལའང་ནང་

གསེས་བྱེད་ན། ཉིན་མཚན་ཐུན་དྲུག་གི་ཆ་ལས་ཐལ་ན་ཐུན་ཚོད་འདས་པའི་མཚམས་བཟུང་ནས། འགལ་ཉམས་འདས་རལ་རིམ་བཞིན། 
ཞག་ཟླ་བ་ལོ་གཅིག་དང་གཉིས་འདས་པ་ལ་གསོ་རུང་ཕྱིར། འགལ་ན་ཚོགས་འཁོར། ཉམས་ན་བདོག་དགུ། འདས་ན་བུ་དང་ཆུང་མ་དང་
ནོར་གྱི་དབྱིག་རིན་ཆེན། རལ་ན་བླ་མའི་སྐུ་གླུད་དུ་ལུས་སྲོག་གཏོང་བའི་བསམ་པས་གསོ། གལ་ཏེ་ལོ་གསུམ་འདས་ན་གསོ་མི་རུང་བའོ། །
ལར་དམ་ཚིག་བསྲུང་ཚུལ་དཔོན་སློབ་གཉིས་ཀ་ལ་རགས་ལས་ཕྱིར་སློབ་དཔོན་གྱིས་ཤེས་པ་བཅུའི་བསྲུང་། སློབ་མས་སློབ་དཔོན་གྱི་གསུང་
ཇི་ལྟར་སྩལ་བ་བཞིན་དང་དུ་ལེན་པའོ། །ཤེས་བཅུ་ནི། དོན་གྱི་གནད་ཤེས་པ་དང་། དྲི་བའི་ལན་ཤེས་པ་དང་། དབང་དང་མན་ངག་གི་
སྐབས་ཤེས་པ་དང་། ལྟ་བ་ཡེངས་པར་ཤེས་པ་དང་། བསྒོམ་པ་དང་ཆེ་བར་ཤེས་པ་དང་། འཁོར་བ་དང་མ་འདྲེས་པར་ཤེས་པ་དང་། 

༄༅། །ཆོས་ཉིད་ཟད་པར་ཤེས་པ་དང་། འདས་པའི་ས་ལ་གནས་པ། རང་དང་སྤྱིའི་ཆོས་དང་། ཆོས་ཅན་གྱི་མཚན་ཉིད་ཤེས་
པ་སྟེ། རང་ཤར་ལས། ཤེས་པ་གཅིག་གི་ཁྱད་པར་གྱིས། །ཁྱད་པར་བཅུའི་བསྲུང་ཐབས་འཕགས། །གཅིག་ལ་དེ་བས་ཉུང་བའོ། །
དམ་ཚིག་རྒྱལ་པོ་དེ་བཞིན་སྤྱོད། །ཅེས་སོ། །སྲུང་ཐབས་དེ་དག་ནི། གཏན་ནས་མི་ཉམས་པར་བསྲུང་བ་རྡོ་རྗེ་རྒྱལ་པོའི་ལུགས་དང་། ཉམས་
ན་ཕྱིར་བཅོས་ཀྱིས་བསྲུང་བ་རིན་ཆེན་བུམ་བཟང་གི་ལུགས་སོ། །དེ་རྣམས་ཀྱི་མཇུག་བསྡུ་བ་ལ་ཉམས་པ་ཕྱིར་བཅོས་པ་ནི་ཡུལ་གང་ཟག་ལས་
ཉམས་པ་རྣམས་དེ་དག་གི་དྲུང་དུ་བཤགས་ཤིང་། གཞན་རྣམས་འགྱོད་སྡོམ་གྱིས་ཇི་ལྟར་རིགས་པས་བཤགས་པར་བྱ། ཉམས་པ་ཆེན་པོ་
ནི༑ ཡུལ་གང་ལ་བརྟེན་ནས་ཉམས་ཀྱང་རུང་ཏེ་ཐོག་མར་སོ་སོའི་ལུགས་བཞིན་བཤགས་ནས་སླར་དབང་དང་དམ་ཚིག་ནོད་པར་བྱ་བ་ཡིན་ནོ།། །།

༈ །།གཉིས་པ་གྲོལ་བྱེད་ཀྱི་གདམས་པའི་རིམ་པ་སྟོན་པ་ལ། གདམས་ངག་འདེབས་ལུགས་ལའང་རྣམ་པ་གསུམ་དུ་བཞེད་དེ།
ཁྲིད་ཀྱི་ལུགས་སུ་གདབ་པ་དང་། ངོ་སྤྲོད་ཀྱི་ལུགས་སུ་གདབ་པ་དང་། མགྲོན་པོ་ལ་བརྒལ་བ་ཚང་སྤྲུགས་སུ་གདབ་པའོ། །དང་པོ་ལ་
གསུམ་ལས། སྔོན་འགྲོ་གསུམ་གང་རུང་སྔོན་དུ་སོང་ནས་དངོས་གཞི་ངོ་སྤྲད་དེ་རྗེས་རྒྱབ་ཆོས་ཀྱིས་ཡིད་ཆེས་པར་བྱེད་པའོ། །གཉིས་པ་ནི་
བརྩོན་འགྲུས་ཅན་བརྟུལ་ཞུགས་ལ་དགའ་བས་རིག་པའི་སྣ་ཁྲིད་པ་འཁོར་འདས་རུ་ཤན་འབྱེད་པའི་སྤྱོད་པ་ལ་སྔོན་དུ་སྦྱངས་ནས་དངོས་གཞི་
ངོ་སྤྲད་པའོ། །གསུམ་པ་ལེ་ལོ་ཅན་རྟག་དཔྱོད་ལ་དགའ་བས་སེམས་ཀྱི་སྣ་ཁྲིད་པ་ལུས་ངག་སེམས་ཀྱི་སྔོན་འགྲོ་སྔོན་དུ་སྦྱངས་ནས་དངོས་
གཞི་ངོ་སྤྲོད་པ་ཡིན་ནོ། །གཉིས་པ་ངོ་སྤྲོད་ཀྱི་ལུགས་སུ་གདབ་པ་ནི། ལས་འཕྲོ་སད་པ་ཁ་ཅིག་ལ་སྙེ་མ་མགུལ་དུ་འཆང་བ་ལྟར་དབང་གི་

༄༅། །རྗེས་ལ་ངོ་སྤྲད་ནས་ཉམས་སུ་ལེན་པའོ། །གསུམ་པ་ཚང་སྤྲུགས་སུ་གདབ་པ་ནི། ལས་ཅན་འཆི་ཁ་མ་ཁ་ཅིག་ལ་རང་འོད་
སྒྲོན་མ་ལ་བརྟེན་ནས་མངོན་སུམ་ངོ་སྤྲོད་དེ་ཆོས་ཉིད་བར་དོའི་གདམས་ངག་འདེབས་པ་ཡིན་ནོ། །ཁྱད་པར་དུ་ཁྲིད་ཀྱི་ལུགས་སུ་གདབ་ཚུལ་
གསུམ༑ དེ་ལ་པཎ་ཆེན་བི་མ་ལའི་བཞེད་པ་གཙོར་བཏོན་དང་། གུ་རུ་པདྨའི་བཀའ་སྲོལ་གཙོར་བཏོན་གཉིས་སུ་བཞུགས་པ། དོན་ལ་
དགོངས་པ་གཅིག་ཏུ་སྣང་ཡང་། གངས་ལྡན་བོད་ཀྱི་སྒྲུབ་བརྒྱུད་གོང་མ་རྣམས་ཀྱིས། གང་ཟག་གི་བློ་རིག་སྣང་བ་ཡུལ་གྱི་བློ་ཅན་དང་། རིག་
པ་རང་སྣང་གི་བློ་ཅན་ལ་དགོངས་ནས་གཞེད་ཚུལ་མི་འདྲ་བ་མང་དུ་འབྱུང་ཡང་མཚོ་བྱུང་རྒྱལ་བའི་དབང་པོའི་བཞེད་པ་གཙོར་གཏོན་པའི་དཔལ་ཀཿ
ཐོག་པའི་བླ་རབས་སྔོན་བྱོན་རྣམས་ཀྱི་བཞེད་ཚུལ་བཞིན་ཟབ་ལམ་གདམས་པའི་སྙིང་པོར་དང་པོའི་ཁོངས་སུ་ཕྱི་མ་གཉིས་ཞར་ལ་ཚང་བའི་མན་

ངག་གི་ལུགས་ཀྱི་ཁྲིད་རིམ་རྣམས་གསལ་བར་མཛད་པ། དེ་བཞིན་འདིར་ཡང་ལྷན་ཐབས་ཀྱི་ཚུལ་དུ་གཏན་ལ་ཕབ་པ་ལ་དོན་བཞི་སྟེ། བརྩོན་
འགྲུས་ཅན་དབང་རབ་ཚེ་འདིར་གྲོལ་བྱེད་ཀྱི་གདམས་པ། དབང་འབྲིང་འཆི་ཀའི་བར་དོར་གྲོལ་བའི་གདམས་པ། དབང་པོ་ཐ་མ་རང་བཞིན་
སྤྲུལ་སྐུའི་ཁམས་སུ་གྲོལ་བའི་གདམས་པ་དང་། དེ་དག་རྩིས་ཆེ་བ་བཀའ་རྒྱས་གདབ་པའོ། །དང་པོ་ལ་བཞི་སྟེ། སྔོན་འགྲོའི་རིམ་པ་ཇི་ལྟར་
བསྟན་པའི་ཚུལ་དངོས་གཞི་ཟག་མེད་ཡེ་ཤེས་རྒྱུད་ལ་སྐྱེ་ཚུལ་ཁྲེགས་ཆོད་ཀྱི་གདམས་པ། ཟག་མེད་ཡེ་ཤེས་མངོན་སུམ་རང་གནད་ལ་དབབ་
པ་སྣང་བཞིའི་འཆར་ཚུལ་བསྟན་པ། མཐའ་རྟེན་གྱི་མན་ངག་བཞི་གསལ་བར་བཤད་པའོ། །དང་པོ་སྔོན་འགྲོའི་རིམ་པ་ཇི་ལྟར་བསྟན་པའི་
ཚུལ་ལ་གསུམ། ཐོག་མར་དགེ་བ་ཁྲིད་ཉན་པའི་ཚུལ་དང་། བར་དུ་དགེ་བ་གླེང་གཞི་བཤད་པ་དང་། ཐ་མར་དགེ་བ་སྔོན་འགྲོའི་རིམ་པས་

༄༅། །རྒྱུད་སྦྱང་བའོ། །དང་པོ་ཁྲིད་ཉན་ཚུལ་ལ་ཀུན་སློང་ཀུན་སྤྱོད་བཤད་པ་དང་། གདམས་པ་ལ་འཇུག་པའི་རྒྱུ་བསྟན་པའོ། །དང་
པོ་ཀུན་སློང་ནི་ཀུན་ཞེས་བྱ་བ་ཀུན་གཞི་སྟེ། ངོ་བོ་གསལ་རིག་ལུང་མ་བསྟན། ད་ལྟའི་ཤེས་པ་ཡུལ་ལ་མ་འཕྲོས་འཕྲོ་ལ་ཁད་པའི་གསལ་དང་གི་ཆ་
སྣོད་བཅུད་རྒྱ་ཆེན་པོ་ལ་དམིགས་པའི་ཤེས་པ་ལྟ་བུ་འདི་ཀུན་གཞིའི་རྣམ་ཤེས་ཡིན། དེ་ཚུར་སེམས་པས་ཡིད་ཡུལ་ལ་ཁབ་ལེན་གྱིས་ལྕགས་ལྟར་
གཡོ་བའམ་སློང་བར་བྱེད་པ་སྟེ། མཛོད་ལས། སེམས་པ་ཡིད་ཀྱི་ལས་ཡིན་ཏེ། །དེས་བསྐྱེད་ལུས་དང་ངག་གི་ལས། །ཞེས་པ་ལྟར་སེམས་
པ་ཡིད་ཀྱི་ལས་དེས་སེམས་པ་ལུས་ངག་གི་ལས་གཟོད་སློང་བར་བྱེད་པས་ན་དགེ་སྡིག་ཀུན་གྱི་རྩ་བ་སེམས་པས་བསླད་པའི་ཡིད་དགེ་མི་དགེ་ཁོ་ན་ལ་
ཐུག་པ་སྟེ། རིག་འཛིན་འཇིགས་མེད་གླིང་པས། སེམས་ནི་ཀུན་ལ་དབང་བྱེད་རྒྱལ་པོ་འདྲ། །ལུས་ནི་དགེ་སྡིག་ཀུན་གྱི་གཡོག་པོ་ཡིན། །

ཞེས་སོ། །ཀུན་སློང་འདིའི་སྤང་བྱ་ནི། མགོན་པོ་ཀླུ་སྒྲུབ་ཀྱིས། འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །ཞེས་
གསུངས་པ་ལྟར། སེམས་པ་ལུང་མ་བསྟན་ཉོན་མོངས་འདོད་ཆགས་དང་མཚུངས་ལྡན་དུ་ཡུལ་ལ་ཞུགས་པ་ནི་བརྣབ་སེམས། ཞེ་སྡང་
དང་མཚུངས་ལྡན་དུ་ཡུལ་ལ་ཞུགས་པ་ནི་གནོད་སེམས། གཏི་མུག་དང་མཚུངས་ལྡན་དུ་ཡུལ་ལ་ཞུགས་པ་ནི་ལོག་ལྟ་ཡིན་པས་ཀུན་སློང་
དེ་གསུམ་གྱིས་ཀུན་ནས་བསླངས་པའི་ལུས་ངག་གི་ལས་རྣམས་ནི་ལྟར་སྣང་ལ་ཇི་ལྟར་ཡིན་ཡང་དོན་ལ་མི་དགེ་བ་དགེ་བར་འགྱུར་བའི་ཐབས་
མེད་པས་ན་དེའི་འབྲས་བུ་དང་ཡིད་དུ་མི་འོང་བ་འབྱིན་པས་སྐྱེས་བུ་དམ་པ་ཐམས་ཅད་ཀྱིས་ཐོག་མར་ཀུན་སློང་ལ་བརྟགས་པ་གལ་ཆེ་གསུངས་
པའི་རྒྱུ་མཚན་ཀྱང་གནད་འདིས་ཡིན། དེའང་ཆོས་འཆད་ཉན་སོགས་ཀྱི་ཚེ་ནའང་རང་གི་རྒྱུད་ལ་ཞིབ་ཏུ་མ་བརྟག་ན་ཀུན་སློང་སྐྱོན་ཅན་གྱི་

༄༅། །དབང་དུ་འགྲོ་ཉན་ཡོད་དེ། ཚེ་འདིའི་ལྟོ་གོས། སྙན་གྲགས་ལོངས་སྤྱོད་རྒྱས་པ་བསྙེན་བསྐུར་འབྱུང་བ་སོགས་དོན་དུ་
གཉེར་ནས་དེ་སྒྲུབ་པའི་ཆེད་དུ་བྱེད་ན་འདོད་ཆགས་ཀྱི་ཀུན་སློང་། ཕ་རོལ་པོ་ལ་ཞེ་འགྲས་པའི་བརྙས་པས་ཁྱད་དུ་གསོད་པའི་སེམས་དང་། 
གནོད་པ་སྒྲུབ་པོའི་ཐབས་ལ་བརྩོན་པའི་སྒོ་ནས་མན་ངག་སོགས་སློབ་པ་ཞེ་སྡང་གི་ཀུན་སློང་། ཆོས་ལས་བྱུང་བའི་དགེ་སྡིག་གི་རྣམ་
དབྱེ་ཕྲ་བ་སོགས་བཤད་ཚོད་ཙམ་ལས་མི་བདེན་པར་འཛིན་པ་དང་། གསང་སྔགས་ཤེས་ན་སྡིག་པ་སྤང་མི་དགོས་པར་འཛིན་པ་དང་། 
དེ་དག་ལ་ཅི་དགར་སྤྱོད་པས་ཆོག་ཏུ་རེ་ནས་ཆོས་ཞུ་བ་སོགས་གཏི་མུག་གིས་ཀུན་ནས་བསླངས་པ་ཡིན་པས་དེ་དག་དང་མ་འདྲེས་པར་བྱ་བ་
གཅེས་ཏེ། དེ་དག་གིས་མཚོན་མི་དགེ་བས་སྦགས་པའི་འབྲས་བུ་ནི། རིན་ཆེན་ཕྲེང་བ་ལས། མི་དགེ་བ་ལ་སྡུག་བསྔལ་ཀུན། །དེ་

བཞིན་ངན་འགྲོ་ཐམས་ཅད་དོ། །ཞེས་དང་། ཡོན་ཏན་མཛོད་ལས། བསམ་པ་དགེ་དང་མི་དགེའི་འཕེན་བྱེད་ལས། །དགེ་སྡིག་གཟུགས་
བརྙན་ཆེ་ཆུང་རྗེས་མི་འགྲོ། །ཞེས་སོ། །དེས་ན་ཆུ་འགོ་ནས་རྟོགས་ན་དྭངས་དཀའ་ཟེར་བ་ལྟར་ཆོས་ཀྱི་འགོ་ཀུན་སློང་ནས་འཆུག་ན་མི་རུང་
བས་ཀུན་སློང་བརྟགས་ནས་བསམ་པ་ངན་པ་རྣམས་སྤང་བ་གལ་ཆེ་སྟེ། དཔེར་ན་དཔྱིད་ས་བོན་གང་བཏབ་ན། སྟོན་འབྲས་བུ་དེ་ཁོ་ན་
འབྱུང་བ་ལྟར་རོ། །འོ་ན་ཆགས་སྡང་རྨོངས་གསུམ་གྱིས་ཀུན་ནས་མ་བསླང་བའི་ལས་ཐམས་ཅད་དགེ་བ་ཡིན་ནམ་སྙམ་ན། དེའང་ངེས་པ་
མེད་དེ། དགེ་སྡིག་གང་ཡང་མིན་པའི་ལུང་མ་བསྟན་ཡོད་པའི་ཕྱིར་རོ། །འོ་ན་ཅི་འདྲ་ཞིག་གི་ཀུན་སློང་དགོས་ཟེར་ན། མགོན་པོ་ཀླུ་སྒྲུབ་
ཀྱིས༑ མ་ཆགས་མ་སྡང་གཏི་མུག་མེད། །དེས་བསྐྱེད་པ་ནི་དགེ་བའོ། །ཞེས་གསུངས་པ་ལྟར། འཁོར་བར་ཉེས་དམིགས་མཐོང་

༄༅། །ནས་མི་ཆགས་པ་དང་། ཞེ་འགྲས་མེད་པའི་མི་སྡང་བ་དང་། དགེ་སྡིག་གི་རྣམ་དབྱེ་ལ་མི་རྨོངས་པར་བྱེད་འདོད་ཀྱི་
བསམ་པས་ཀུན་ནས་བསླངས་བ་ནི། དུག་གསུམ་མེད་པའི་དགེ་བའི་རྩ་བ་ཞེས་གསུངས་པས། འདི་གསུམ་གྱིས་ཀུན་ནས་བསླངས་བའི་
ལུས་ངག་གི་ལས་ཐམས་ཅད་དགེ་བ་ཞེས་བྱ། དེ་ཡང་རང་རེ་ལས་དང་པོ་པ་ལ་ཐོག་མ་ནས་རང་ཤུགས་ཀྱིས་ཀུན་སློང་དགེ་བ་མི་འབྱུང་ཡང་། 
ཀུན་སློང་ངན་པ་སྤངས་བ་ལ་འབད་པ་ནི་གལ་ཆེའོ། །ཀུན་སློང་ལ་དབྱེ་ན། ལུང་མ་བསྟན་གྱི་ཀུན་སློང་དང་། ཚེ་འདི་པ་ཙམ་གྱི་ཀུན་
སློང་༑ ཕྱི་མ་དོན་གཉེར་གྱི་ཀུན་སློང་དང་གསུམ། དང་པོ་ནི། འདི་ཕྱིའི་དོན་དུ་གཉེར་བྱ་གང་ཡང་མེད་པའི་མི་དྲེད་ཀྱིས་མིའི་ལད་མོ་བྱས་
པ་ལྟ་བུའི་ལུང་མ་བསྟན་དང་། གཉིས་པ་ནི་ཚེ་འདིའི་འདོད་བྱ། སྙན་གྲགས་རྙེད་བསྟོད་སོགས་ཚེ་འདི་པ་ཙམ་དོན་དུ་གཉེར་ནས་ཐོས་

བསམ་བསྒོམ་སྒྲུབ་གང་བྱེད་ཆོས་ལྟར་སྣང་ཙམ་ཡིན་ཡང་དོན་དུ་མི་དགེ་བ་ལས་མངོན་མཐོའི་རྒྱུ་ཙམ་དུའང་མི་འགྱུར། གསུམ་པ་ལ་མངོན་
མཐོ་ལྷ་མིའི་བདེ་འབྲས། ཐར་པ་ཉན་རང་གི་ཞི་བདེ་བླ་མེད་རྫོགས་བྱང་གི་གོ་འཕང་འདོད་པ་གསུམ། དང་པོ་ནི། ངན་འགྲོ་ལས་ཐར་
འདོད་འཁོར་བའི་རིས་ལས་ཅུང་ཟད་མཐོ་བ་ལྷ་མིའི་བདེ་འབྲས་ཙམ་ཐོབ་འདོད་ཀྱི་ཀུན་སློང་སྟེ། དགེ་བཅུ་གང་སྒྲུབ་ཀྱང་སྐྱེས་བུ་ཆུང་ངུའི་
ལམ༑ གཉིས་པ་ལ་གཉིས་ཏེ། རང་གཅིག་པུ་འཁོར་བ་ལས་ཐར་འདོད་དོན་དུ་གཉེར་བྱ་ཉན་ཐོས་དགྲ་བཅོམ་ཐོབ་འདོད་དང་། རང་ཐར་
དུས་སེམས་ཅན་ཁ་ཤས་ལ་ལུས་ཀྱི་རྫུ་འཕྲུལ་སྟོན་འདོད་དང་རང་སངས་རྒྱས་ཀྱི་དགྲ་བཅོམ་ཐོབ་འདོད་ཀྱིས་ཉན་འཆད་སོགས་སྐྱེས་བུ་འབྲིང་
གི་ལམ་ཡིན། གསུམ་པ་མཐའ་ཡས་པའི་སེམས་ཅན་ཐམས་ཅད་དོན་གཉིས་ལྷུན་གྲུབ་སངས་རྒྱས་ཀྱི་གོ་འཕང་ཐོབ་པར་འདོད་པའི་

༄༅། །བསམ་པ་རྒྱ་ཆེན་པོས་འཆད་ཉན་སོགས་གང་བྱས་སྐྱེས་བུ་ཆེན་པོའི་འཇུག་ངོགས་ཕན་ཡོན་བསམ་མི་ཁྱབ་པ་སྟེ། ཇི་
སྐད་དུ། སེམས་ཅན་ཁམས་ནི་ཚད་མེད་ལ། །ཕན་འདོད་དེ་ནི་དེ་འདྲའོ། །ཞེས་གསུངས་པས། འདིར་དོན་དུ་གཉེར་བྱ་དེ་ཡིན་
དགོས་ཏེ། རྫོགས་པའི་སངས་རྒྱས་ནི། བྱང་ཆུབ་ཀྱི་སེམས་བསྐྱེད་ན་ཐོབ། མ་བསྐྱེད་ན་མི་ཐོབ། དེས་ན་སྲིད་པར་སྦྱོར་བའི་ཟག་བཅས་
དགེ་མི་དགེ་ཀུན་ནས་སློང་བྱེད་སེམས་བྱུང་གི་བྱེ་བྲག་དུག་གསུམ་གང་རུང་གི་ཀུན་སློང་དང་ཁྱད་པར་རང་དོན་ཡིད་བྱེད་ཀྱི་བློ་ཡོད་ཚེ་བསམ་པ་དེ་
སྤང་དགོས། རྒྱུ་མཚན་ནི་རང་དོན་ཁམས་གསུམ་གྱི་ཟག་པ་ཟད་དེ། ཐར་པ་ཞི་ཕྱོགས་སུ་གཞོལ་བའི་ཉན་རང་གི་ཞི་བདེ་ཙམ་ཐོབ་ནའང་། 
རྣམ་མཁྱེན་གྱི་གོ་འཕང་ལ་ཤིན་ཏུ་རིང་ཞིང་རང་དོན་ཡང་མ་རྫོགས་ན་ཁེ་ཆུང་། རང་དོན་ཉི་ཚེ་ཙམ་དེ་ལྟ་བུ་གྲུབ་ཀྱང་མ་སེམས་ཅན་ཐམས་ཅད་

འཁོར་བའི་རྒྱ་མཚོར་བོར་ཏེ། ཅི་ཐར་བྱེད་པ་ནི་ཁྲེལ་མེད་ངོ་ཚ་སྤངས་པ་སྟེ། སློབ་སྤྲིང་ལས། ཉེ་དུ་འཁོར་བའི་རྒྱ་མཚོའི་གཏིང་དུ་ཆུད་གྱུར་
ཅིང་༑ །ཀླུང་གི་ནང་དུ་ལྷུང་བ་ལྟ་བུ་མཐོང་བཞིན་དུ། །སྐྱེ་ཤི་འཕོས་པ་ངོ་མ་ཤེས་པས་དེ་བོར་ནས། །རང་ཉིད་གཅིག་ཐར་བྱེད་ན་དེ་ལས་
ཁྲེལ་བོར་མེད། །ཅེས་གསུངས་པའི་ཚུལ་ལྟར་བསམ་པ་སྐྱོན་ཅན་གྱི་ཀུན་སློང་རྣམས་ཐབས་ཀྱིས་བཅོས་ཤིང་དད་དང་གཞན་ཕན་གྱི་སེམས་
བསྐྱེད་པ་ཤིན་ཏུ་གལ་ཆེ། དེའང་རང་ཅག་ཐོག་མེད་ནས་ཕྱིན་ཅི་ལོག་གི་མལ་དུ་ཉལ་བ་ལས། ཡང་དག་པའི་ལམ་ལ་གོམ་པའི་འདེགས་
འཇོག་གཅིག་མ་མྱོང་། ཐོས་བསམ་སྒོམ་པའི་ཤེས་རབ་ཀྱི་མིག་ལྤགས་གདངས་པ་ཙམ་ཡང་བྱེད་མ་མྱོང་པ་དག་ལ་བསམ་པ་བཟང་པོ་ཤིན་
ཏུ་སྐྱེ་དཀའ་བས་བཤེས་གཉེན་དམ་པའི་མན་ངག་ལ་བརྟེན་ནས་བསྐྱེད་དགོས། དེ་སྐྱེ་ཐབས་ཀྱི་མན་ངག་ནི། བློ་སྦྱོང་བའི་ཐབས་བདུན་

༄༅། །ཏེ༑ སྔོན་མ་དེའི་ཐབས་ལ་བརྟེན་ནས། དེའི་རྗེས་མ་དེ་སྐྱེ་བ་སྔོན་མའི་བློ་སྦྱོང་དེའི་རྒྱུ་བྱས་ཕྱི་མ་འབྲས་བུ་ལྟར་སྐྱེ་བའི་
ཕྱིར༑ ཇོ་བོའི་ལུགས་ཀྱི་རྒྱུ་འབྲས་མན་ངག་བདུན་ལྟར་བློ་སྦྱོང་བར་བྱ། དེ་ལྟ་བུའི་ཀུན་སློང་ལ་དབྱེ་ན་གཉིས། བསམ་པ་རྒྱ་ཆེ་བ་བྱང་ཆུབ་
སེམས་ཀྱི་ཀུན་སློང་དང་། ཐབས་རྒྱ་ཆེ་བ་གསང་བ་སྔགས་ཀྱི་ཀུན་སློང་དང་གཉིས། དང་པོ་ནི་དོན་གཉིས་སམ་ཟུར་གཉིས་དང་ལྡན་པ་སྟེ།
རྒྱལ་བ་བྱམས་པས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་སངས་རྒྱས་འདོད། །ཅེས་གསུངས་པ་ལྟར། 
སེམས་ཅན་ལ་དམིགས་པའི་སྙིང་རྗེ་དང་། སངས་རྒྱས་ལ་དམིགས་པའི་འདུན་པ་གཉིས་ཡིན། དང་པོ་སྙིང་རྗེ་རྒྱུད་ལ་སྐྱེ་བའི་ཐབས། 
མ་ཤེས་དྲིན་དྲན་ཡིན་པས། མགོན་པོ་ཀླུ་སྒྲུབ་ཀྱིས། མ་ཡི་ཐོག་མཐའ་རྒྱ་ཤུག་ཚིག་གུ་ཙམ། །རིལ་བུར་བགྲངས་ཀྱང་ས་ཡིས་ལང་མ་

ཡིན༑ །ཞེས་གསུངས་པས། ནམ་མཁས་གར་ཁྱབ་ཀྱི་སེམས་ཅན་ཀུན་གྱིས་རང་རེའི་མ། མ་བྱས་པ་གཅིག་ཀྱང་མེད། དེའང་རེ་རེ་
ནས་ལན་གྲངས་བསམ་གྱིས་མི་ཁྱབ་པར་མ་བྱས། མ་ནམ་བྱེད་ཀྱི་དུས་སུ་ད་ལྟའི་མ་ཇི་ལྟ་བ་བཞིན་དུ། ལུས་བྱིན། སྲོག་སྐྱོབ། ཟས་
ནོར་ཕོག །ཆོས་སྒོར་བཙུད་པ་སོགས། དྲིན་ཚད་མེད་པས་བསྐྱངས། གནོད་པ་ཚད་མེད་ལས་བསྐྱབས། ཕན་པ་ཚད་མེད་པ་ཞིག་
བསྒྲུབས་སྒྲུབ་པ་ཡིན། དེས་ན་རང་རེས་མ་རྣམས་ལ་དེ་སྔོན་དྲིན་ལེན་གཅིག་ཀྱང་མ་སོད་ན། ད་ནི་བླ་མའི་བཀའ་དྲིན་ལ་བརྟེན་ནས་ཁེ་
ཉེན་སྤོང་ལེན་གྱི་གནས་ལ་བརྩོན་ཏེ། དྲིན་ཆེན་དེ་དག་གི་དྲིན་ལན་ཆོས་ཀྱིས་སོད་པ་ཞིག་དགོས་ངེས། མ་དེ་དག་དགེ་སྡིག་གི་གནས་ལ་
བློ་རྨོངས་པས་འདོད་བྱ་ལོག་པར་གྱུར་པ་ནི། རྒྱལ་སྲས་ཞི་བ་ལྷས། སྡུག་བསྔལ་འདོར་འདོད་སེམས་ཡོད་ཀྱང་། །སྡུག་བསྔལ་

༄༅། །ཉིད་ལ་མངོན་པར་རྒྱུགས། །བདེ་བ་འདོད་ཀྱང་གཏི་མུག་གིས། །རང་གི་བདེ་བ་དགྲ་ལྟར་འཇོམས། །གསུངས་
པ་ལྟར་ཡིན་པས། འདི་དག་ལ་གང་གིས་ཕན་ན་བདེ་བས་དངོས་སུ་ཕན་ཞིང་། དགེ་བས་བརྒྱུད་ནས་ཕན་པས། བདག་གི་མ་འདི་
དག་བདེ་བ་དང་བདེ་བའི་རྒྱུ་དགེ་བ་ལ་བཀོད་སྙམ་པའི་ཡིད་འོང་གི་བྱམས་པ་དང་གང་གིས་གནོད་ན་སྡུག་བསྔལ་གྱིས་དངོས་སུ་གནོད། 
སྡིག་པས་བརྒྱུད་ནས་གནོད་པས། ངས་མ་དེ་དག་སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་དང་བྲལ་བ་ཞིག་བྱ་སྙམ་པ་བརྩེ་བའི་སྙིང་རྗེ་
སྟེ༑ སེམས་བསྐྱེད་ཀྱི་ཟུར་དང་པོ་ཡིན། གཉིས་པ་ནི། རྒྱུ་དེས་འགྲོ་བ་ཐམས་ཅད་ཐོབ་བྱ་མཐར་ཐུག་གི་བདེ་བ་བླ་ན་མེད་པ་རྫོགས་
པའི་སངས་རྒྱས་ཀྱི་ས་ལས་མེད་པས། དེ་ངེས་པར་ཐོབ་པའི་ཕྱིར་བདག་གིས་སྒོ་གསུམ་དགེ་རྩ་ལ་འབད་སྙམ་པ་ནི་ཟུར་གཉིས་པ་

ཡིན༑ དེ་གཉིས་དང་མ་བྲལ་བའི་བསམ་པ་དེ་འཇིག་རྟེན་འདིར་སྐྱེ་དགུ་ཆེན་པོ་རྣམས་ལའང་གཞན་དོན་དུ་ལྟ་ཞོག་རང་དོན་དུ་རྨི་ལམ་
ཙམ་དུའང་འབྱུང་མ་མྱོང་བའི་བསམ་པ་ཀུན་ནས་ལྷག་པའི་སེམས། རང་འདོད་རྣམ་པར་དག་པ་ཡིན་པས་ན་ལྷག་བསམ་རྣམ་དག་སྟེ། 
དེ་ལྟ་བུའི་སེམས་བསྐྱེད་ན་རང་འབྲས་མི་འདོད་ཀྱང་བླ་མེད་བྱང་ཆུབ་ཐོབ་པ་ལས་འོས་མེད་པ། འཕགས་པ་འཇམ་དཔལ་གྱིས་འགྲོ་
བ་ཐམས་ཅད་སངས་རྒྱས་ཀྱི་སར་མ་བཀོད་པར་རང་འཚང་མི་རྒྱ་བར་དམ་བཅས་ཀྱང་། སྔར་ནས་དེ་བཞིན་གཤེགས་པ་ཀླུ་རིགས་སྒྲོལ་མར་
སངས་རྒྱས། ད་དུང་ཡང་རྒྱལ་སྲས་གཞོན་ནུའི་རྫུ་བག་མཛད་པ་བཞིན་ནོ། །ཁྱད་པར་དུ་སྔགས་ཀྱི་སེམས་བསྐྱེད་ནི་སེམས་ཅན་
ཐམས་ཅད་ཡེ་ནས་སངས་རྒྱས་པའི་རང་བཞིན་ཅན་ཡིན་པ་ལ། གློ་བུར་འཁྲུལ་པའི་དབང་གིས་འཁོར་བར་འཁྱམས་པ་རྣམས་གདོད་

མའི་གནས་ལུགས་རང་ཞལ་མཇལ་ཏེ་ལས་ཉོན་མ་སྤངས་རང་སར་དག་ནས་ཟུང་འཇུག་རྡོ་རྗེ་འཆང་གིས་ད་ལྟ་ཉིད་དུ་
ཐོབ་པར་བྱ་སྙམ་པའི་སེམས་བསྐྱེད་གཞན་ལས་ཁྱད་པར། ས་ཐག་ཐུང་ཤེད་ཆེ། ཁོང་སྒྲིམ་རེ་བ་ཞིག་དགོས་སོ། །གཉིས་པ་ཐབས་
རྒྱ་ཆེ་བ་གསང་བ་སྔགས་ཀྱི་ཀུན་སློང་ལ་གཉིས། ཐབས་རྒྱ་ཆེ་ཚུལ་དང་། ཀུན་སློང་དངོས་གཉིས། དང་པོ་ནི། ཚུལ་གསུམ་སྒྲོལ་
མེ་ལས། དོན་གཅིག་ལ་ཡང་མ་རྨོངས་དང་། ཐབས་མང་དཀའ་བ་མེད་པ་དང་། །དབང་པོ་རྣོན་པོའི་དབང་བྱས་ན། སྔགས་ཀྱི་
ཐེག་པ་ཁྱད་པར་འཕགས། །ཞེས་པ་ལྟར། ལྟ་བའི་ཁྱད་པར། ཐབས་ཀྱི་ཁྱད་པར། དཀའ་བ་མེད་པའི་ཁྱད་པར། དབང་པོ་
རྣོན་པོའི་ཁྱད་པར་དང་བཞི་སྟེ། དང་པོ་ཐེག་ཆེན་མདོ་སྔགས་གཉིས་སངས་རྒྱས་བསྒྲུབ་པ་ལ་དོན་གཅིག་ཀྱང་། སྒྲུབ་ཚུལ་གྱི་ཁྱད་

པར་ཡོད་དེ། མདོ་ལྟར་ན་བདེན་པ་གཉིས་པོ་དོན་དམ་པར་དབྱེར་མེད་དང་། ཀུན་རྫོབ་ཏུ་དབྱེར་ཡོད་པ་ཡིན། སྔགས་ཀྱི་ལུགས་ལ་
བདེན་པ་གཉིས། དོན་དམ་པར་མ་ཟད་ཀུན་རྫོབ་ཏུའང་དབྱེར་མེད་པར་དག་མཉམ་འཁོར་འདས་དབྱེར་མེད་མངོན་སུམ་དུ་རྟོགས་པས་
ལྟ་བ་ལ་མ་རྨོངས་པ་སྟེ། སྒྱུ་འཕྲུལ་ལམ་རིམ་ལས། བླ་མེད་ཐེག་པའི་ནང་ནས་ནི། །དོན་དམ་དུ་ནི་དབྱེར་མེད་ལ། །ཀུན་རྫོབ་ཏུ་
ནི་ཐམས་ཅད་ལ། །དག་དང་མ་དག་གཉིས་སུ་འཛིན། །ཐབས་ཀྱི་ཐེག་པ་ཆེན་པོར་ནི། རྣམ་པར་བྱང་དང་སྡུག་བསྔལ་དག །ཀུན་
རྫོབ་ཏུ་ཡང་དབྱེར་མེད་དེ། །ལྟ་བ་མཐོ་དམན་དེ་ཙམ་མོ། །ཞེས་སོ། །གཉིས་པ་ལྟ་བ་དེ་བདེ་བླག་ཏུ་རྟོགས་ཤིང་ལས་ཉོན་སྒྲིབ་ཚོགས་
 མྱུར་དུ་སྦྱོང་བྱེད། སྔགས་ཀྱི་འཇུག་སྒོའི་སྨིན་བྱེད་དབང་། གྲོལ་བྱེད་བསྐྱེད་རིམ་ཟབ་མོའི་ལྷ་དང་། སྔགས་ལ་བརྟེན་པའི་རྣལ་

༄༅། །འབྱོར་དང་། རྫོགས་རིམ་རྡོ་རྗེའི་ལུས་ལ་གནད་དུ་བསྣུན་པའི་ཐབས་ཁྱད་པར་བ་དང་། འདུ་ཤེས་བསྒྱུར་བའི་ཚུལ་
སོགས་ཐབས་ཤེས་ཁྱད་པར་ཅན་གྱིས་ཐ་མལ་པའི་མཚན་རྟོག་རང་གྲོལ་ཞིང་། ཟས་སོགས་འདོད་ཡོན་ལ་རོལ་པས་ཀྱང་ལྷ་མཆོད་པའི་
བསོད་ནམས་ཐོབ་པ་དང་། གཞན་རྗེས་སུ་འཛིན་པའི་ཞི་རྒྱས་དབང་དྲག་གི་ལས་སོགས་ཐབས་མང་བ་དང་། གསུམ་པ་དཀའ་ཐུབ་དང་
སྡོམ་པའི་ཀུན་སྤྱོད་ཀྱིས་མི་གདུང་བར་སྡུག་བསྔལ་བདེ་བ་ཆེན་པོ་དང་ཉོན་མོངས་ཡེ་ཤེས་སུ་ཤར་བས། གང་ཡང་མ་སྤངས་གྲོགས་སམ་
རྒྱུན་དུ་འཆར་བས་དཀའ་བ་མེད་པ་དང་། བཞི་པ་བླ་མེད་སྔགས་ཀྱིས་གདུལ་བྱ་ཐེག་ཆེན་ནང་ནས་ཀྱང་ཆེན་པོ་དབང་པོ་རྣོན་པོ་པ་དེ་རིགས་
ཀྱི་ནུས་པ། ལྷག་པར་ཆེ་བས་དབང་པོ་ཤིན་ཏུ་རྣོ་བའི་ཁྱད་པར་རྣམས་ཀྱིས་མདོ་ལས་སྔགས་འཕགས་པས་ཐབས་རྒྱ་ཆེ། གསང་བ་

སྔགས་ཞེས་པའི་གསང་བ་ནི་བཞི་སྟེ། །ཐོག་མེད་ནས། སེམས་ཅན་རྣམས་ཀྱི་སེམས་ཀྱི་གནས་ལུགས་དེ་བཞིན་ཉིད་དེ་རང་ལ་རང་ཆས་
སུ་ཡོད་ཀྱང་། གློ་བུར་འཁྲུལ་པའི་གཞན་དབང་ཅན་རྣམས་ལ་ཡེ་གསང་ཐབས་ཀྱིས་ཆོད་དེ་རང་བཞིན་མི་ཤེས་པ་དབུལ་ཁྱིམ་ན་རིན་ཆེན་
གཏེར་ཡོད་པ་མ་མཐོང་བ་ལྟ་བུའི་རང་བཞིན་གྱི་གསང་བ། སེམས་ཉིད་སངས་རྒྱས་ཀྱི་རང་བཞིན་ཡིན་པ་བོར་ཏེ་སངས་རྒྱས་གཞན་དུ་ཚོལ་
བས་རང་ཉིད་རང་ལ་གབ་སྟེ་གནས་པ་ལྟ་བུའི་གབ་པའི་གསང་བ། སྔགས་ཀྱི་ལྟ་སྤྱོད་ཟབ་མོ་སྣོད་མིན་ལ་སྦས་པའི་གསང་བ། སྒྲུབ་
པའི་ལྷ་སྔགས་དམ་རྫས་སོགས་གསང་ཞིང་སྦས་ན། སྔགས་འགྲུབ་པ་ཡིན་པས་མི་བསྟན་པའི་གསང་བ་དང་བཞི་ཡིན་ལ། བསྡུ་ན་
གབ་སྦས་གཉིས་སུ་འདུ་སྟེ། རྒྱུད་ལས། གབ་པའི་གསང་བ་མ་རྟོགས་པར། །སྦས་པའི་གསང་བ་ལ་མངོན་པར་འཆེལ་ཏེ། །

༄༅། །ཞེས་སོ། །དེས་ན་རང་བཞིན་གྱི་གསང་བ་གབ་པའི་ཁོང་དུ་འདུས། མི་བསྟན་པ་སྦས་པའི་ནང་དུ་འདུས་སོ། །དེ་སྐད་
དུ་གསལ་བཀྲ་ལས། གསང་སྔགས་སྐྱོན་ཡོད་མ་ཡིན་ཏེ། །སེམས་ཅན་དོན་ཕྱིར་རབ་ཏུ་གསང་། །གསང་ཕྱིར་བརྡའ་དག་སྣ་ཚོགས་གསུངས། །
ཞེས་སོ། །སྔགས་ཞེས་པ། མནྟྲའི་སྒྲ་ལས་ཡིད་སྐྱོབས་ལ་འཇུག་པས། སྔགས་ཀྱི་ཐབས་ཤེས་ཁྱད་པར་ཅན་གྱིས་ཡིད་མཚན་རྟོག་
ལས་སྐྱོབ་པས་ན་སྔགས་ཞེས་བྱ། དེའི་ཀུན་སློང་ཡང་དག་སྣང་ཡིན་ཏེ། སྤྱིར་མདོ་སྔགས་ཀྱི་ཁྱད་པར། དགེ་མི་དགེ་ལུང་མ་བསྟན་
གསུམ་ལས། ལུང་མ་བསྟན་གྱི་ལས་འབྲས་དགེ་བར་བསྒྱུར་ཐབས་མདོ་ལས་ཀྱང་བཤད། མི་དགེ་བའི་ལས་འབྲས་དགེ་བར་བསྒྱུར་
བའི་ཐབས་སྔགས་ཀྱི་ཁྱད་ཆོས་ཡིན། དེའི་གནད་ཆོས་ཐམས་ཅད་དག་མཉམ་ཆེན་པོར་རྟོགས་པས་འཁོར་འདས་དབྱེར་མེད་དུ་ཤེས་

པའི་ཤེས་རབ་ཁྱད་པར་ཅན་ལ་བརྟེན་ནས། ཐབས་ཁྱད་པར་ཅན་མཉམ་པའི་སྒོམ་སྤྱོད་དག་ལ་རིམ་གྱིས་བསླབ་པས་མདོ་ལམ་ལྟར་རེས་
འཇོག་མེད་པར་སྒོ་གསུམ་གྱི་འདུ་བྱེད་མཐའ་དག་ཚོགས་གཉིས་ཀྱི་ལམ་དུ་བསྒྱུར་བར་བྱེད། རྒྱུ་མཚན་འདིས་ཐབས་ཤེས་ཁྱད་པར་ཅན་
གྱིས་མཚན་རྟོག་སྡོམ་པ་ཉིད་སྔགས་སྡོམ་གྱི་ངོ་བོར་ཡང་བཞག །དེའི་ཕྱིར་མདོ་ལྟར་ཉེས་སྤྱོད་ཉུང་ངུ་ཙམ་ཡུལ་དུས་རེ་འགའ་ཙམ་ཞིག་
ཏུ་སྤང་བ་ལས་ཆེས་ཁྱད་པར་འཕགས་སོ། །འདི་ལ་ཐབས་ཤེས་ཁྱད་པར་ཅན་དུ་འདོགས་པའི་རྒྱུ་མཚན་ཡང་། དཔེར་ན་ཙནྡན་གྱི་ཤིང་
གི་མེ་དེ། མེ་ཕལ་པ་ལས་རབ་ཏུ་ཚ་བ་ལྟར། ཐབས་ཁྱད་པར་ཅན་ལས་བྱུང་བའི་ཤེས་རབ་དེའང་ཁྱད་པར་དུ་འཕགས་ཤིང་། རྣམ་
པར་གྲོལ་བའི་ལམ་གྱིས་གཅོད་པ་ལ་ཆེས་མྱུར་ཞིང་སྟོབས་ཆེ་བས། ཚེ་གཅིག་གིས་སངས་རྒྱས་པའི་གནད་ཀྱང་འདི་ལ་ཐུག་དེའི་ཕྱིར་

༄༅། །འཁོར་བའི་འཁྲུལ་རྩ་ལས་ཉོན་གྱི་གཞི་མ། སྡུག་བསྔལ་གྱི་འབྱུང་ཁུང་གཉིས་འཛིན་མཚན་རྟོག་གི་བདེན་ཞེན་འདི་ལ་
ཐུག་པས་སྣང་ཚུལ། གཉིས་ཆོས་ཀྱི་མཚན་མ་ལ་ཞེན་འཐས་སྤངས་ཏེ། གནས་ཚུལ་དག་པའི་སྣང་བ་བསྐྱེད་པ་གསང་སྔགས་འབྲས་
བུ་ཀུན་སློངས་ཡིན་པས་འདི་གལ་ཆེ། གཉིས་པ་ནི་དེའི་རྩ་བ་འདུན་པ་བསྒྱུར་བ་ཐུག་སྟེ། ཇི་སྐད་དུ། ཆོས་རྣམས་ཐམས་ཅད་རྐྱེན་
བཞིན་དུ། །འདུན་པའི་རྩེ་ལ་རབ་ཏུ་གནས། །ཞེས་པ་ལྟར་ཆོས་འཆད་ཉན་གྱི་དུས། ཕུན་སུམ་ཚོགས་པ་ལྔ་ལྡན་གྱི་དག་པའི་སྣང་བ་
སྦྱང་དགོས། དེ་ལ་གནས་ཕུན་སུམ་ཚོགས་པ་འོག་མིན་ཆོས་ཀྱི་དབྱིངས་ཀྱི་ཕོ་བྲང་། ཆོས་འཆད་པ་པོ་སྟོན་པ་ཀུན་ཏུ་བཟང་པོ་འམ་
གནས་རྣམ་དག་སྟུག་པོ་བཀོད་པར། སྟོན་པ་ལོངས་སྐུ་རྡོ་རྗེ་འཆང་ངམ། གནས་གང་འདུལ་གྱི་ཞིང་ན། སྟོན་པ་སྤྲུལ་སྐུ་རྡོ་རྗེ་

སེམས་དཔའའམ། གནས་ཟངས་མདོག་དཔལ་གྱི་རི་བོར། ཆོས་འཆད་པའི་བླ་མ་ཨོ་རྒྱན་པདྨ་འབྱུང་གནས་སུ་གསལ། གང་
ལྟར་ཡང་ཆོས་ཐེག་པ་ཆེན་པོའི་གསུང་གིས་འོད་ཟེར་འཕྲོ་བ། འཁོར་ཉན་པ་པོ་རྒྱལ་བ་དགོངས་བརྒྱུད། རིག་འཛིན་བརྡའ་བརྒྱུད། 
སེམས་དཔའ་སེམས་མ། ལྷ་དང་ལྷ་མོ། དཔའ་བོ་མཁའ་འགྲོའི་རང་བཞིན་དུ་གསལ་གདབ། །དུས་ཕུན་སུམ་ཚོགས་པ་རྟག་པ་རྒྱུན་
གྱི་འཁོར་ལོར་བསམ་དགོས། དེའང་། ཡེ་ནས་དག་པའི་སྣང་བ་ཡིན་པ་ལ་ཡིན་པའི་བློ་འཇོག་པ་ཡིན་གྱི། མིན་པ་ལ་ཡིན་པར་སྒྲོ་
བཏགས་ན་ལོག་ལྟ་ཡིན་མོད། དེ་ལྟར་གནས་ཚུལ་ངེས་པའང་། སྒྱུ་འཕྲུལ་རྒྱས་པ་ལས། ཡང་དག་ཤེས་པའི་རང་རིག་བློ་མེད་ན། །
བདེ་གཤེགས་ཞིང་ཡང་ངན་སོང་གནས་སུ་མཐོང་། །ཐེག་མཆོག་མཉམ་པའི་དོན་ཉིད་རྟོགས་པ་ན། །མནར་མེད་གནས་ཀྱང་འོག་

༄༅། །མིན་དགའ་ལྡན་གནས། །ཞེས་དང་། བླ་མ་ཡང་སངས་རྒྱས་ཡིན་པར། མཁའ་འགྲོ་གུར་གྱི་རྒྱུད་ལས། གང་
ཞིག་རྡོ་རྗེ་སེམས་དཔའ་ཞེས། །དེ་ནི་སློབ་དཔོན་གཟུགས་བཟུང་སྟེ། །སེམས་ཅན་ཕན་གདགས་དམིགས་ནས་ནི། །ཐ་མལ་གྱི་ནི་
གཟུགས་སུ་གནས། །ཞེས་སོ། །ཉན་པའི་འཁོར་ཡང་། གཞི་བདེ་གཤེགས་སྙིང་པོ། རྟེན་མི་ལུས་རིན་ཆེན། རྐྱེན་དགེ་བའི་
བཤེས་གཉེན། ཐབས་དེའི་གདམ་ངག་གིས་ཟིན་པས་མ་འོང་པའི་སངས་རྒྱས་ཡིན་ཏེ། རྒྱུད་བརྟགས་གཉིས་ལས། སེམས་ཅན་རྣམས་
ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབ། །དྲི་མ་དེ་བསལ་སངས་རྒྱས་དངོས། །ཞེས་དང་། ཟླ་བ་སྒྲོན་མེ་ལས། འགྲོ་
བ་འདི་དག་མ་ལུས་སངས་རྒྱས་རྒྱུ། །འདི་ན་སྣོད་མིན་སེམས་ཅན་གང་ཡང་མེད། །ཅེས་སོ། །དེ་ལྟར་སྣང་ཡུལ་དག་མཉམ་ཆེན་

པོར་འདུན་པས་བསྒྱུར་ཏེ། ཆོས་ཉན་ན་སྔགས་ཀྱི་སྣོད་དུ་རུང་བ་དང་། དེ་བཞིན་གཤེགས་པ་ཐམས་ཅད་ཀྱིས་དགོངས་ཤིང་བྱིན་གྱིས་
བརླབས་ཏེ། དགྱེས་ཤིང་བསྔགས་པའི་གནས་སུ་འགྱུར་བ་དང་། འཁོར་བའི་སེམས་ཅན་རྣམས་ཀྱང་ཡིད་རངས་ཤིང་ཕན་བདེ་བླ་མེད་
འགྲུབ་པའི་རྒྱུར་འགྱུར་བའི་ཡོན་ཏན་འབྱུང་བས་ཀྱང་རྒྱ་ཆེའོ། །མདོར་ན་དགེ་རྩ་ཐབས་ཀྱིས་ཟིན་པར་བྱེད་པ་སྦྱོར་བ་སེམས་བསྐྱེད་དམ་པ་
གོང་ལྟར་ཀུན་སློང་བཅོས་པ་དང་། དགེ་རྩ་རྐྱེན་གྱིས་མི་འཇིག་པར་བྱེད་པ་དངོས་གཞི་དམིགས་མེད་ཁྱད་པར་ཅན་ནམ། སྐབས་འདིར་ཆོས་
ཉན་པའི་ཕུན་སུམ་ཚོགས་པ་ལྔའི་སྒོ་ནས་ཉམས་ལེན་ལས་མི་ཡེངས་པ་སྟེ། བསྐྱེད་བཟླས་སོགས་ལའང་། ལུས་ལྷར་གསལ་བ། 
ལག་ཕྲེང་བ་འདྲེན་པ། ངག་མ་ཎི་སོགས་དང་། སེམས་དགེ་བའི་དམིགས་པ་ལ་མ་ཡེངས་པ་དགོས་ཀྱི། སེམས་ཡེངས་པའི་བསྐྱེད་

༄༅། །བཟླས་སོགས་ནི་མི་མེད་ཀྱི་ཁང་སྟོང་ལ་བཟང་ཞན་གྱིས་དོན་མེད་པ་བཞིན་ནོ། །དེའང་ཕྱི་གཟུང་ཡུལ་འཁྲུལ་འབྱམས་ཀྱི་
དམིགས་པ་མེད་པས་ན་དམིགས་མེད་ཟེར་གྱི་དམིགས་རྒྱུ་མེད་པ་ཞིག་མིན། ཡང་དག་པའི་དམིགས་པ་ཡོད་པར་བསྟན་ཏེ། དགེ་བའི་
དམིགས་པ་ལ་རྣམ་པའི་བློ་རྩེ་གཅིག་པ་མར་མེ་རླུང་མེད་བཞིན་གནས་པ་དེ་ལ་ཏིང་ངེ་འཛིན་ནམ་བསླབ་པ་གསུམ་ལས་སེམས་ཀྱི་བསླབ་པའང་
ཞེས་སོ། །དགེ་རྩ་གོང་འཕེལ་དུ་བྱེད་པ། མཇུག་བསྔོ་བ་དམ་པ་ནི། ཁྲིད་དང་ཐུན་མཐར་ཐོག་མའི་ཀུན་སློང་ལྟར། བསྔོ་བའི་རྒྱུ་རང་
གཞན་སྐྱེ་འཕགས་ཐམས་ཅད་ཀྱི་དགེ་རྩར་ཡི་རང་དང་བཅས་གཅིག་ཏུ་བསྡུས་ཏེ། བསྔོ་བའི་ཡུལ་མཁའ་ཁྱབ་ཀྱི་མ་དྲིན་ཅན་རྣམས་ལ། བསྔོ་
བའི་དོན་པོ་རང་འདོད་དང་མ་འདྲེས་པར་མྱུར་དུ་རྫོགས་པའི་སངས་རྒྱས་ཀྱི་གོ་འཕང་མཆོག་ཐོབ་པའི་ཕྱིར། བསྔོ་བའི་དཔང་པོ་རྒྱལ་བ་

སྲས་བཅས་མདུན་མཁར་བཞུགས་པར་མོས་ལ་མཐུན་འགྱུར་མཛད་པར་གསོལ་ཏེ། བསྔོ་བའི་ཚུལ་འཁོར་གསུམ་ཡོངས་དག་དངོས་
སམ༑ སྲས་བཅས་རྒྱལ་བའི་རྗེས་འགྲོའི་དུག་མེད་ཀྱི་བསྔོ་བ་རྗེས་མཐུན་པས་རྒྱས་གདབ་པ་སྟེ། བློ་གྲོས་རྒྱ་མཚོས་ཞུས་པའི་མདོ་
ལས༑ ཇི་ལྟ་ཆུ་ཐིག་རྒྱ་མཚོ་ཆེ་ནང་ལྷུང་། །རྒྱ་མཚོ་མ་ཟད་བར་དུ་དེ་མི་སྐམ། །དེ་བཞིན་བྱང་ཆུབ་ཡོངས་བསྔོས་དགེ་བ་གང་། །བྱང་
ཆུབ་མ་ཐོབ་བར་དུ་དེ་མི་ཟད། །ཅེས་སོ། །དེ་ལྟར་དམ་པ་གསུམ་གྱིས་རྩིས་ཟིན་པར་བྱེད་པ་འདི་གལ་ཤིན་ཏུ་ཆེའོ། །གཉིས་པ་ཀུན་
སྤྱོད་ནི། དམ་པའི་ཆོས་སྒྲུབ་པའི་གནས་སྐབས་ཀུན་ཏུ་སྤང་བླང་ཚུལ་བཞིན་སྤྱོད་དགོས་པ་སྟེ། དེ་ལ་སྤྱིར་དབྱེ་ཚུལ་མང་ཡང་། ཟབ་
ལམ་རྡོ་རྗེ་སྙིང་པོའི་ཁྲིད་འདིར་བླ་མ་གོང་མ་རྣམས་ཀྱིས་ཆོས་ཉན་པའི་ཕ་རོལ་ཏུ་ཕྱེན་པ་དྲུག་གི་ནང་དུ་བསྡུ་བར་མཛད་པ་བཞིན། འདིར་དེ་

༄༅། །ལྟར་འཆད་པ་ལ། ཆོས་སྤྱོད་ཐམས་ཅད་ཀྱི་མན་ངག་མངོན་པར་རྟོགས་པའི་རྒྱུད་ལས། མེ་ཏོག་སྟན་སོགས་རབ་འབུལ་
ཞིང་༑ །ས་ཕྱོགས་སྤྱོད་ལམ་སྡོམ་པ་དང་། །སྲོག་ཆགས་ཀུན་ལ་འཚེ་མི་བྱ། །བླ་མ་ལ་ནི་ཡང་དག་དང་། །མ་ཡེངས་བླ་མའི་གདམས་
ངག་ཉན། །དོགས་སེལ་ཕྱིར་ན་སྐྱོན་ཚིག་དྲི། །ཉན་པོ་ཡན་ལག་དྲུག་དང་ལྡན། །ཞེས་གསུངས་པའི། དྲུག་པོ་འདིར་སྔར་སྨོས་ཀུན་སློང་
དེས་ཀུན་ནས་བསླང་བའི་སྒོ་གསུམ་གྱིས་བཤེས་གཉེན་བརྟེན་ཚུལ་གྱི་ཀུན་སྤྱོད་དེ། དང་པོ་ཆོས་ཉན་པའི་སྦྱིན་པ་ནི། ཆོས་ཞུ་བའི་ཡོན་མེ་ཏོག་
དང་མཎྜལ་གནས་མལ་གདན་ཁྲི་སོགས་འབུལ་བ་དང་། གཉིས་པ་ཚུལ་ཁྲིམས་ནི། ཆོས་ཉན་པའི་ས་ཕྱོགས་སྤྱི་དང་ཁྱད་པར་གཙུག་ལག་
ཁང་སོགས་ཕྱི་དོར་དང་དྲི་བཟང་གིས་ཆག་ཆག་གདབ་ལ། སྐུ་གསུང་ཐུགས་རྟེན་མཆོད་བཤམ་སོགས་ཡིད་དུ་འོང་བར་བྱས་ནས་རང་གི་སྒོ་

གསུམ་གྱི་སྤྱོད་ལམ་མ་གུས་པ་རྣམས་སྤང་ནས་གུས་པར་ལྷུར་ལེན་ཚུལ། ལུས་ངག་ཡིད་ཀྱི་ཀུན་སྤྱོད་གསུམ། དང་པོ་ལུས་ཀྱི་ཀུན་སྤྱོད་ནི། 
འདུལ་བ་ནས་ཆོས་སྟོན་སྡེ་ཉེར་དྲུག་གསུངས་པ་དང་། བླ་མ་ལྔ་བཅུ་པ་སོགས་ལས་གསུངས་པའི་བཤེས་གཉེན་བརྟེན་ཚུལ་གྱི་ཀུན་སྤྱོད་ཐུན་
མོང་རྣམས་ལ་བླང་དོར་བྱ་བ་སྟེ། འདུལ་བ་ལུང་ལས། མ་གུས་པ་ལ་ཆོས་མི་བཤད། །མི་ན་བཞིན་དུ་མགོ་གཡོགས་དང་། །གདུགས་
དང་འཁར་བ་མཚོན་ཐོགས་དང་། མགོ་བོ་དཀྲིས་པ་དག་ལ་མིན། །ཞེས་དང་། སྐྱེས་རབས་ལས། རབ་ཏུ་དམའ་བའི་ས་ལ་
འདུག །དུལ་བའི་དཔལ་ནི་རྣམ་པར་བསྐྱེད། །དགའ་དང་ལྡན་པའི་མིག་གིས་བལྟ། །ཚིག་ནི་བདུད་རྩི་འཐུང་བ་བཞིན། །རབ་
ཏུ་བསྒྲིམས་ཏེ་ཆོས་ཉོན་ཅིག །ཅེས་སོ། །གཉིས་པ་དག་གི་ཀུན་སྤྱོད། ཕན་ཚུན་གཏམ་སྨྲ། བཞད་གད། ཀུ་ཅོ་སོགས་འཇིག་

༄༅། །རྟེན་པའི་ངག་གི་བརྗོད་པ་ཐམས་ཅད་སྤང་ནས། ངག་ཞི་དལ་གུས་པའི་གསོལ་ཚིག་སྔོན་དུ་འགྲོ་བས་ཉན། གསུམ་
པ་ཡིད་ཀྱི་ཀུན་སྤྱོད་ལ། བླང་བྱའི་ཀུན་སྤྱོད་དང་། སྤང་བྱའི་ཀུན་སྤྱོད་གཉིས། དང་པོ་བླང་བྱ་ནི། མདོ་སྡོང་པོ་བཀོད་པ་ལས། རིགས་
ཀྱི་བུ་རང་ཉིད་ལ་ནད་པའི་འདུ་ཤེས་བསྐྱེད་པར་བྱའོ། །བླ་མ་ལ་སྨན་པ་མཁས་པའི་འདུ་ཤེས་བསྐྱེད་པར་བྱའོ། །ཆོས་ལ་སྨན་གྱི་འདུ་
ཤེས་བསྐྱེད་པར་བྱའོ། །ནན་ཏན་ཉམས་སུ་ལེན་པ་ལ་ནད་ཉེ་བར་འཚོ་བའི་འདུ་ཤེས་བསྐྱེད་པར་བྱའོ། །ཞེས་གསུངས་པ་ལྟར། དཔེར་
ན་བདག་ཉིད་ནང་ཚབ་པོ་ཆེས་ཡུན་དུ་བཏབ་ཅིང་། ཚེ་འདིའི་སྲོག་ཆད་ལ་ཉེ་ཕྱི་མའི་ལུས་བླངས་མ་རག་པ་ལྟར། ཉོན་མོངས་བརྒྱད་ཁྲི་
བཞི་སྟོང་གི་ནད་ཀྱིས་མཐོ་རིས་ཀྱི་སྐབ་བཅག །ངན་སོང་གི་སྒོ་ཕྱེ་ཐར་པའི་སྲོག་ཆད་ལ་ཉེ་བ་འདིར་སྐྲག་ཅིང་འཇིགས་པའི་འདུ་ཤེས་

དགོས༑ ནང་དེ་ལ་གང་གིས་ཕན་ན་སྨན་གྱིས་ཕན་པ་ལྟར་ཆོས་ཞེས་པ་སེམས་མི་དགེ་བ་བཅོས། དགེ་བ་ལ་བཞག་ན་ཉོན་མོངས་པ་དེ་
དག་གི་གཉེན་པོར་འགྲོ་བས་ཆོས་ལ་སྤྲོ་བས་ཚུལ་བཞིན་སྒྲུབ་པའི་འདུ་ཤེས། ནད་དེ་ལ་སྨན་པ་མཁས་པས་སྨན་བསྡུས་པས་ནད་ཐོག་ཏུ་
འགྲོ་བ་ལྟར། བླ་མས་བསྟན་པའི་གདམས་ངག་ཚུལ་བཞིན་ཉམས་སུ་བླངས་པས་ཉོན་མོངས་སེལ་བའི་བདག་རྐྱེན་བྱེད་པས་བཤེས་གཉེན་
གུས་པས་བརྟེན་པའི་འདུ་ཤེས། སྨན་པས་གང་བསྒོས་པའི་ངག་ཉན་ན་ནད་འཚོ་བ་ལྟར། བླ་མའི་བཀའ་ལྟར་རྒྱུན་ཆད་མེད་པར་ཆོས་དེ་
བསྒྲུབ་དགོས། གོ་ལོ་ཐོས་ལོ་ཙམ་བྱེད་དེ་མི་བཞག་པར་དེ་ལྟར་འབད་ན། ཉོན་མོངས་པའི་ནད་ལས་ཐར། ཐར་པའི་སྲོག་རིང་དུ་འཚོ་
བས་ཉེ་བར་འཚོ་བའི་འདུ་ཤེས་བཞག་པར་བྱའོ། །འདི་དག་ངེས་པར་དང་དུ་བླང་ནས་ཡང་ཡང་བསམ་པ་གལ་ཆེ། དེའི་མི་མཐུན་ཕྱོགས་

༄༅། །ལོག་པའི་འདུ་ཤེས་བཞི་སྤངས་དགོས་ཏེ། ཡོན་ཏན་མཛོད་ལས། མི་གཞི་ངན་པའི་ཟོལ་སྦྱོར་ཐ་གུས་ལྕེས། །བླ་མ་
སྤོས་ཀྱི་གླང་པོ་ལྟར་བསྙེན་ནས། །དམ་ཆོས་གླ་རྩི་རྙེད་པ་ཐོབ་ནས་སླར། རྔོན་ལ་ཡང་དག་སྤྲོ་བས་དམ་ཚིག་འཕེན། །ཞེས་གསུངས་པ་
ལྟར༑ བླ་མ་ལ་གླ་བའི་འདུ་ཤེས། ཆོས་ལ་གླ་རྩི་འདུ་ཤེས། རང་ལ་རྔོན་པའི་འདུ་ཤེས། ནན་ཏན་ཉམས་སུ་ལེན་པ་ལ་མདའམ་སྙིས་
གླ་བ་གསོད་ཐབས་ཀྱི་འདུ་ཤེས་བཞག་ནས། ཆོས་ཞུས་ཏེ་ཉམས་སུ་མི་ལེན་ཞིང་བླ་མའི་བཀའ་དྲིན་ལ་མི་རྩི་བ་རྣམས་ནི་ཆོས་ལ་བརྟེན་ནས་
སྡིག་པའི་ལས་བསགས་ཏེ་ངན་སོང་གི་གཏིང་རྡོ་བྱེད་པ་ཡིན་ནོ། །དེ་སྐད་དུ། མཉམ་མེད་དྭགས་པོས། ཆོས་ཆོས་བཞིན་མ་སྤྱད་ན། 
ཆོས་ཀྱིས་སླར་ངན་སོང་དུ་འགྲོ་བའི་རྒྱུ་བྱེད། ཅེས་གསུངས་པ་ལྟར་རོ། །གཉིས་པ་སྤང་བྱའི་ཀུན་སྤྱོད་ལ། སྐྱོན་གསུམ། དྲི་མ་དྲུག །

མི་འཛིན་པ་ལྔའོ། །དང་པོ་སྣོད་ཀྱི་སྐྱོན་གསུམ་ནི། སྤང་བྱ་རྣ་བའི་དབང་པོ་ཆོས་སྒྲ་ལ་མ་གཏད་ན་མི་ཐོས་པའི་སྐྱོན་ཡོད་དེ། དཔེ་སྣོད་
ཁ་སྦུབས་པའི་ནང་བཅུད་མི་འགྲོ་བ་ལྟར་དང་། དོན་ཡིད་ལ་མ་བསམ་ན་བརྗེད་པའི་སྐྱོན་ཡོད་དེ། དཔེ་སྣོད་ཞབས་རྡོལ་ནང་བཅུད་མི་ཆགས་
པ་ལྟར་དང་། ཆགས་སྡང་སོགས་ཉོན་མོངས་དང་འདྲེས་ན་སླར་ཉོན་མོངས་འཕེལ་བའི་སྐྱོན་ཡོད་དེ། དཔེ་སྣོད་དུག་གིས་བསླད་ན་བཅུད་
ཀྱང་དུག་གིས་བསླད་པ་དང་མཚུངས། དེ་སྐད་དུ་ལུང་ལས། རྣ་བ་མི་གཏད་ཁ་སྦུབས་ལྟ་བུའི་སྐྱོན། །ཡིད་ལ་མི་འཛིན་ཞབས་རྡོལ་
ལྟ་བུའི་སྐྱོན། །ཉོན་མོངས་དང་འདྲེས་དུག་ཅན་ལྟ་བུའི་སྐྱོན། །ཞེས་སོ། །དེ་གསུམ་སྤང་ཚུལ། མདོ་ལས། ལེགས་པར་རབ་ཏུ་
ཉོན་ལ་ཡིད་ལ་ཟུངས་ཤིག །ཅེས་གསུངས་པས། རབ་ཏུ་ཉོན་ཞེས་པས་རྣ་བས་ཆོས་སྒྲ་ལ་ཉན། ཡིད་ལ་ཟུང་ཞེས་པས་ཚིག་དོན་

༄༅། །ཡང་ཡང་བསམ། ལེགས་པར་ཞེས་པས་ཀུན་སླང་སྐྱོན་ཅན་བཅོས་ཏེ་ཉན། ཁྱད་པར་མན་ངག་གི་ཆོས་འཆད་ཉན་
སྐབས་ཆོས་དང་གང་ཟག་ལ་ལོག་ལྟ་དང་བཞི་སྤང་དགོས། མ་སྤངས་ན་ང་རྒྱལ་གྱིས་ཡོན་ཏན་མི་འཕེལ་བའི་སྐྱོན་ཡོད། དཔེ་སྣོད་གཞོག་
རལ་ན་དེ་ཡན་ཆད་བཅུད་ཀྱི་གང་མི་ལོ་བ་དང་འདྲ། སྤང་ཚུལ་དག་སྣང་སྦྱོང་དགོས། དེས་ན་རྒྱ་གར་དམ་པས། ཆོས་ཉན་པའི་དུས་རི་དྭགས་
སྒྲ་ལ་ཉན་པ་ལྟ་བུ་ཞིག་དགོས། བསམ་པའི་དུས་བྱང་པས་ལུག་འབྲེག་པ་ལྟ་བུ་ཞིག་དགོས། བསྒོམ་པའི་དུས་སུ་གླེན་པས་རོ་མྱོང་བ་ལྟ་
བུ་ཞིག་དགོས། བསྒྲུབ་པའི་དུས་སུ་གཡག་ལྟོག་གིས་རྩྭ་ཟ་བ་ལྟ་བུ་ཞིག་དགོས། འབྲས་བུའི་དུས་ཉི་མ་སྤྲིན་ལས་གྲོལ་བ་ལྟ་བུ་ཞིག་
དགོས༑ ཞེས་གསུངས་པ་ལྟར་རོ། །བླ་མས་སློབ་མར། ཁྲིད་འཆད་པ་དེ། ཆོས་ཉན་ཚུལ། སྒྲུབ་ཚུལ། ཉམས་སུ་ལེན་ཚུལ། 

དགེ་སྒྲུབ་སྡིག་སྤངས་བྱེད་ཚུལ་སློབ་པ་ཡིན་པས། སློབ་མས་དེ་རྣམས་མི་བརྗེད་པར་ཡིད་ལ་བཟུངས་ནས་ཉམས་སུ་བླངས་ཏེ་མངོན་དུ་
བྱེད་དགོས་ཀྱི། ཐོས་ལོ་དང་བཤད་ཤེས་ལོས་མི་ཕན་ཏེ། མདོ་ལས། ངས་ནི་ཁྱོད་ལ་ཐར་པའི་ལམ་བསྟན་གྱིས། །ཐར་པ་རང་ལ་
རགས་ལས་ཤེས་པར་གྱིས། །ཞེས་གསུངས་པ་ལྟར་རོ། །གཉིས་པ་དྲི་མ་དྲུག་ནི། ཆོས་འཆད་པའི་བླ་མ་ལས་ཀྱང་ང་ལྷག་སྙམ་པའི་
ང་རྒྱལ། ཆོས་དང་བླ་མ་ལ་མ་དད་པ། ཆོས་ལ་དོན་གཉེར་མེད་པ། སེམས་ཕྱི་རོལ་གྱི་ཡུལ་ལ་རྣམ་པར་གཡེངས་བ། དབང་པོའི་
སྒོ་ལྔ་ནང་དུ་སྡུད་པ། ཆོས་ཐུན་རིང་དྲགས་པ་སོགས་ཀྱིས་སྐྱོ་བ་སྟེ་དྲི་མ་དྲུག་སྤངས་དགོས། དེ་རྣམས་ལས་ང་རྒྱལ་དང་། ཕྲག་
དོག་གཉིས་པོ་འདི་ངོས་ཟིན་དཀའ་བས་རང་རྒྱུད་ལ་ཞིབ་ཏུ་བརྟགས་ནས། རང་ལ་ཆོས་འཇིག་རྟེན་གང་ཐད་ནས་ཡོན་ཏན་ཕྲན་བུ་རེ་ཡོད་པ་

༄༅། །ལ༑ ང་དེ་ལྟ་བུ་ཡིན་སྙམ་ནས་ཆེད་དུ་འཛིན་ན་རང་རྒྱུད་ཀྱི་སྐྱོན་མི་མཐོང་། གཞན་གྱི་ཡོན་ཏན་མི་ཤེས་པ་ཡིན་
པས༑ ང་རྒྱལ་སྤངས་ནས་རྟག་ཏུ་དམན་པ་འཛིན། དད་པ་མེད་ན་ཆོས་ཀྱི་འཇུག་སྒོ་འགགས་པས་དད་པ་བཞིའི་ནང་ནས་མི་ལྡོག་པའི་
དད་པ་འཆང་། ཆོས་ལ་དོན་གཉེར་མེད་ན་ཆོས་རྩ་བ་ནས་མི་འགྲུབ། དོན་གཉེར་ཡོན་ཏན་ཐམས་ཅད་ཀྱི་རྟེན་གཞི་ཡིན། འདི་ཡོད་
མེད་ཀྱིས་ཆོས་པ་བཟང་ངན་འབྱུང་ངོ་། །དེས་ན་སྤངས་བྱ་དྲུག་པོ་དེ། རྣམ་བཤད་རིག་པ་ལས། ང་རྒྱལ་དང་ནི་མ་དད་དང་། །དོན་དུ་
གཉེར་བ་མེད་ཉིད་དང་། །ཕྱི་རོལ་རྣམ་གཡེངས་ནང་དུ་སྡུད། །སྐྱོ་བས་ཉན་པ་དྲི་མ་དྲུག །ཅེས་སོ། །གསུམ་པ་མི་འཛིན་པ་ལྔ་ནི། 
ཚིག་འཛིན་ལ་དོན་མི་འཛིན་པ། དོན་འཛིན་ལ་ཚིག་མི་འཛིན་པ། བརྡ་མ་འཕྲོད་པ་འཛིན་པ། གོང་འོག་ནོར་ནས་འཛིན་པ། ལོག་པར་

འཛིན་པ་དང་ལྔ། དེའང་མི་འཛིན་པ་ལྔ་ཡིད་ལ་མི་འཛིན་པའི་བྱེ་བྲག །དྲི་མ་དྲུག་སྣོད་དུག་ཅན་གྱི་བྱེ་བྲག་ཡིན་པས། ཉན་སྐྱོན་གསུམ་
སྤོང་བ་ལ་ཐམས་ཅད་འདུའོ། །དེ་དག་གིས་ཆོས་ཉན་པའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་སོང་། གསུམ་པ་ཆོས་ཉན་པའི་བཟོད་
པའི་ཕ་རོལ་ཏུ་ཕྱིན་པ་ནི། ཆོས་ཉན་པའི་དུས་དེར། མཆེད་གྲོགས་གཙོས་སྲོགས་ཆགས་མཆོག་དམན་སུས་ཀྱང་། གནོད་པ་ཇི་
ལྟར་བྱས་རུང་དེ་ལ་མཁོན་འཛིན་གནོད་ལན་སོགས་མི་བྱེད་པར་གཉེན་པོའི་གོ་ཆ་བགོས་ཏེ་བཟོད་པར་བྱེད་པ་བཟོད་པ། བཞི་པ་བརྩོན་
འགྲུས་ནི། ཆོས་ཅུང་ཟད་རེ་ཐོས་ཀྱང་དེས་ཆོག་ཤེས་མི་བགྱིད་པར། ཇི་སྐད་དུ། མང་དུ་ཐོས་པར་བྱ། མང་ལས་ཐོས་པར་བྱ། 
མང་པོ་ཐོས་པར་བྱ། །ཞེས་པ་ལྟར་ཆོས་གཅིག་ལ་ཚར་མང་དུ་ཉན་ན། སྔོན་མ་མ་ཟིན་པ་ཕྱི་མས་ཟིན་པ་སྲིད། བླ་མ་ཅི་མང་

༄༅། །བཟང་པོ་བསྟེན་ན་རང་རང་གི་ལས་འཕྲོ་ཅན་དང་འཕྲད་ཡོང་ནོར་བཟང་གིས་བཤེས་གཉེན་བརྒྱ་རྩ་བཅུ་གཉིས། ཕག་མོ་
གྲུབ་པས་བླ་མ་སོ་དྲུག་བསྟེན་པ་ཡིན། གཞུང་མན་ངག་མང་པོ་ཐོས་དགོས། སྦྱངས་པ་ཐ་དད་པས་གང་ཕན་ཆ་མེད། དེ་ལྟར་མང་པོ་
ཐོས་པས་འཇུག་ལྡོག་ལ་མི་རྨོངས། དེ་ལག་ཏུ་བླངས་པས་རང་གཞན་གྱི་དོན་རྒྱ་ཆེན་པོ་འགྲུབ། མདོར་ན་ཇི་སྲིད་སངས་རྒྱས་མ་ཐོབ་
བར་དགེ་བའི་བཤེས་གཉེན་ལས་གདམས་ངག་ཉན་འདོད་ཀྱི་བརྩོན་པ་སྐྱེད་དགོས། རྒྱུད་ལས། མེ་ཚོགས་སྤུ་གྲིའི་སོ་ཡང་བརྒལ་ནས་ནི། །
འཆི་མཐར་ཐུག་གི་བར་དུ་དམ་ཆོས་བཙལ། །ཞེས་པ་ལྟར་བརྩོན་འགྲུས་བྱའོ། །ལྔ་པ་བསམ་གཏན་ནི་སེམས་གཞན་དུ་མ་ཡེངས་པར་
ཕུན་སུམ་ཚོགས་པ་ལྔ་གསལ་བའི་དག་སྣང་གི་ངང་ནས། བླ་མས་ཆོས་གསུངས་པ་དང་མཉམ་དུ་ལྗགས་དཀྱིལ་ནས་འདོ་ཟེར་འཕྲོས་ཏེ་

རང་ཉིད་འཁོར་གྱི་སེམས་དཔའ་གང་རུང་སོགས་སུ་གསལ་བའི་སྙིང་གར་ཕོག་པའི་མོད་ལ་ཆོས་ཀྱི་ཚིག་དོན་མ་ལུས་པ་ཤེས་བྱུང་སྙམ་པའི་མོས་
གུས་དང་བཅས་བླ་མའི་གསུང་ལ་རྩེ་གཅིག་རྟོག་པ་གཞན་གྱི་བར་དུ་མི་ཆོད་པ་གལ་ཆེ། ཕྱི་ཚོགས་དྲུག་གི་ཡུལ་ལ་རྣམ་ཤེས་གཡེངས་བ་ནི་
འཁོར་བའི་འཁྲུལ་སྣང་ཐམས་ཅད་ཀྱི་རྩ་བ་སྡུག་བསྔལ་གྱི་འབྱུང་ཁུངས་ཡིན་ཏེ། དཔེར་ན། མིག་ཤེས་གཟུགས་ལ་ཆགས་པས་བྱེ་སླེབ་
མར་མེར་འཆི། རྣ་བ་སྒྲ་ལ་ཆགས་པས་རི་དྭགས་རྔོན་པས་གསོད། སྣ་དྲི་ལ་ཆགས་པས་བུང་བ་མེ་ཏོག་ཏུ་འཐུམ། ལྕེ་རོ་ལ་ཆགས་
པས་ཉ་མོ་ལྕགས་ཀྱུས་འཛིན། ལུས་རེག་བྱ་ལ་ཆགས་པས་གླང་པོ་ཆེ་འདམ་དུ་བྱིང་བ་ལྟ་བུ་དང་། གཞན་ཡང་སྔོན་སོང་བག་ཆགས་ཀྱི་
རྗེས་དཔྱོད་པ། མ་འོངས་ཉོན་མོངས་ཀྱི་འདུན་བསུ་བ། ད་ལྟའི་རྟོག་པ་རྐྱེན་ཡུལ་དུ་ཤོར་བ་གསུམ་པོ་འདི་ཆོས་ཉན་འཆད་སྒོམ་སྒྲུབ་

༄༅། །གང་གི་སྐབས་སུའང་སྤངས་དགོས་ཏེ། རྒྱལ་སྲས་རིན་པོ་ཆེས། སྔོན་སྤྱད་བདེ་སྡུག་ཆུའི་རི་མོ་འདྲ། །ཟིན་པ་རྗེས་མེད་
ཡིན་གྱི་རྗེས་མ་གཅོད། །ཅེས་དང་། ཕྱི་ཚིས་གྲབ་ཤོམས་གྲོགས་སྐམ་ཉ་རྒྱ་འདྲ། །བསམ་པའི་ཐོག་ཏུ་མི་འབབ་འདོད་འདུན་སྐྱུངས། །
ཞེས་དང་། འཕྲལ་གྱི་བྱ་བཞག་རྨི་ལམ་སོ་ཚིས་འདྲ། །འབད་པ་དོན་མེད་ཡིན་གྱི་སྐྱུར་ལ་ཐོངས། །ཞེས་སོགས་དང་། རྗེས་ཐོབ་དུག་
གསུམ་རྟོག་པའི་འདུལ་སྦྱོང་འདི། །དྲན་སྣང་ཐམས་ཅད་ཆོས་སྐུར་མ་ཤར་བར། །མེད་ཐབས་མེད་དོ་དགོས་དུས་དྲན་པར་གྱིས། །འཁྲུལ་
རྟོག་ཡན་པར་མ་བཏང་མ་ཎི་པ། །ཞེས་གསུངས་པ་ལྟར་རྩེ་གཅིག་ཏུ་ཆོས་ཉན་པ་ནི་བསམ་གཏན་ཡིན། དྲུག་པ་ཆོས་ཉན་པའི་ཤེས་རབ་ཀྱི་
ཕ་རོལ་ཏུ་ཕྱིན་པ་ནི། གལ་ཏེ་ཐེ་ཚོམ་གྱི་རྟོག་པ་གང་སྐྱེས་ཀྱི་གཞི་དེ་ལས་གླེང་བསླང་སྟེ་བླ་མ་དང་མཆེད་གྲོགས་ལ་འཕྲལ་དུ་དྲིས་ནས་ཐེ་ཚོམ་

གཅོད་པ་སྟེ། དེའང་ཐོས་པ་ཙམ་གྱི་མི་ཕན། ཆོས་དེ་ཉམས་སུ་མ་ལེན་ན་གདམས་ངག་དཔེ་རུ་ལུས། དཔེ་མགོ་སྔས་སུ་ལུས། རང་
རྒྱུད་ཐ་མལ་དུ་ལུས་ཏེ་འཆི་བར་མི་བྱེད་པར་དམ་པའི་ཆོས་ཐིག་ཤིང་ལྟ་བུས་རང་རྒྱུད་ཕྱིན་ཅི་ལོག་ཏུ་ཡོན་པོར་འཁྱོགས་པ་དགེ་བའི་རང་ལམ་དུ་
བསྲང་དགོས། དེའང་དང་པོ་ཐོས་པ་བློ་ཡུལ་དུ་ཡིད་ཆེས་པ་གོ་བ། བར་དུ་བསམ་པས་ཉམས་སུ་མྱོང་བས་ངེས་ཤེས་སྐྱེས་པ་མྱོང་བ། ཐ་
མ་བསྒོམ་པས་སེམས་རང་ཆོས་དེའི་ངོ་བོར་ཤར་བ་རྟོགས་པ་སྟེ། བླ་མའི་དྲུང་དུ་ཐོས་བསམ་སྒོམ་གསུམ་རེས་འཇོག་མིན་པར་སྤྲུགས་མར་
ཉམས་སུ་ལོངས་པ་ཅང་ཤེས་ཀྱི་རྟས་རྩྭ་ཟ་བ་ལྟ་བུ་ཞིག་བྱེད་པ་ནི་ཉན་པའི་ཤེས་རབ་སྟེ། འདི་དག་ནི་བཤེས་གཉེན་བརྟེན་ཚུལ་གྱི་སློབ་མའི་
ཆོས་ཡན་ལག་དྲུག་གོ། །དེ་ལྟར་ཚུལ་བཞིན་ཉན་སྒོམ་བྱས་པ་ལྟ་ཅི། ཐོས་པ་ཙམ་ལའང་ཕན་ཡོན་ཚད་མེད་དེ། ཐོས་པའི་ཚོམ་

༄༅། །ལས༑ ཐོས་པས་ཆོས་རྣམས་ཤེས་པར་འགྱུར། །ཐོས་པས་དོན་མ་ཡིན་པ་སྤོངས། །ཐོས་པས་སྡིག་ལས་
ལྡོག་པར་བྱེད། །ཐོས་པས་མྱ་ངན་འདས་པ་ཐོབ། །ཅེས་གསུངས་པ་ལྟར། ཡོན་ཏན་ཀུན་གྱི་གཞིར་བསྔགས་ཤིང་། དེར་མ་ཟད་
ཆོས་སྒྲ་ཐོས་ཙམ་དང་། ཆོས་རྔའི་སྒྲ་ཙམ་ཐོས་པ་ལའང་ཕན་ཡོན་ཚད་མེད་དེ། གཎྜིའི་མདོ་ལས། དམ་ཆོས་བཤད་པའི་དུས་བསྟན་
ཕྱིར༑ །རྔའམ་གཎྜི་བརྡུང་བའི་སྒྲ། །ཐོས་པས་བྱང་ཆུབ་ཐོབ་འགྱུར་ན། །ཉན་ཕྱིར་ལྷགས་པ་སྨོས་ཅི་དགོས། །ཞེས་དང་། 
ཀུན་མཁྱེན་འཇིགས་མེད་གླིང་པས། ཆོས་རྔ་བསྒྲགས་པའི་སྒྲ་ཐོས་སེམས་ཅན་གང་། །ངན་སོང་རྣམ་གྲོལ་ཉན་རྣམས་སྨོས་ཅི་
དགོས༑ །ཞེས་སོ། །ཁྱད་པར་ཐོས་པས་བླང་དོར་གྱི་གནས་རྣམས་ཁོང་དུ་ཆུད་པར་འགྱུར་ཏེ། བྱང་ཆུབ་སེམས་དཔའི་སྡེ་སྣོད་

ལས༑ མིག་ལྡན་མར་མེ་ཡོད་གྱུར་ན། །གཟུགས་རྣམས་མཐོང་བ་ཇི་ལྟ་བ། །དེ་བཞིན་དགེ་དང་མི་དགེ་བ། །ཐོས་པས་རྣམ་
པར་ཤེས་པར་འགྱུར། །ཞེས་དང་། རྒྱུད་བླ་མ་ལས། སྦྱིན་པས་ལོངས་སྤྱོད་དག་ནི་སྒྲུབ་བྱེད་ཅིང་། །ཁྲིམས་ཀྱིས་མཐོ་རིས་
བསྒོམ་པས་ཉོན་མོངས་སྤང་བྱེད་ལ། ཤེས་རབ་ཉོན་མོངས་ཤེས་བྱ་ཀུན་སྤང་དེ་ཡི་ཕྱིར། །འདི་མཆོག་ཉིད་དེ་དེ་ཡི་རྒྱུ་ནི་ཐོས་པ་
ཡིན༑ །ཞེས་སོ། །དེའི་ཕྱིར་བསོད་ནམས་བྱ་བའི་དངོས་པོ་གསུམ་མང་དུ་སྒྲུབ་པ་ལས་ཟབ་མོའི་ཆོས་ཐོས་པ་ཙམ་གྱི་བསོད་ནམས་
ཆེས་ཁྱད་པར་འཕགས་སོ། །མྱ་ངན་མེད་སྦྱིན་པ་ལུང་བསྟན་པའི་མདོ་ལས་ཀྱང་། ཀུན་དགའ་བོ། སྟོང་གསུམ་གྱི་སྟོང་ཆེན་པོའི་
འཇིག་རྟེན་གྱི་ཁམས་རིན་པོ་ཆེ་སྣ་ཚོགས་ཀྱིས་ཡོངས་སུ་བཀང་སྟེ་སྦྱིན་པ་བྱིན་པ་བས། གང་གིས་ཆོས་ཀྱི་རྣམ་གྲངས་འདི་རྣ་ལམ་དུ་

༄༅། །ཐོས་ན་འདི་དེ་བས་བསོད་ནམས་མང་དུ་བསྐྱེད་དོ། །ཞེས་གསུངས། འདོར་ན་འཆད་ཉན་གྱི་ཕན་ཡོན་རྒྱལ་བས་
གསུངས་པར་དཀའ་ན། གཞན་དག་གིས་བརྗོད་ཡུལ་ལས་འདས་ཏེ། བློ་གྲོས་མི་ཟད་པའི་མདོ་ལས། རྫོགས་པའི་བྱང་ཆུབ་སེམས་
དང་ཆོས་འཛིན་དང་། ཆོས་བསྒྲུབ་པ་དང་སྲོག་ཆགས་སྙིང་བརྩེ་བ། །བཞི་པོ་འདི་དག་བསོད་ནམས་མཐའ་ཡས་ཏེ། །དེ་དག་མཐའ་ནི་
རྒྱལ་བས་མ་གསུང་ངོ་། །ཞེས་པས། ཤིན་ཏུ་སྐལ་པ་བཟང་པའི་ཕྱིར་ཚུལ་འདིར་སྤྲོ་བས་མཐོང་ཐོས་དཀོན་པའི་འདུ་ཤེས་ཀྱིས་འཇུག་
པར་བྱའོ། །གསུམ་པ་གདམས་པ་ལ་འཇུག་པའི་རྒྱུ་བསྟན་པ་ལ་གང་གིས་སྟོན་པར་བྱེད་པའི་སློབ་དཔོན་གང་ལ་སྟོན་པའི་སྣོད་སློབ་མ། 
ཇི་ལྟར་བསྟེན་པའི་མཚན་ཉིད་དང་གསུམ། དང་པོ་བླ་མའི་མཚན་ཉིད་ལ། བླང་བྱ་དང་། དོར་བྱ་གཉིས། དང་པོ་ནི། རིག་པའི་

གནས་ལ་མཁས་ཤིང་། རྟོགས་པ་མཆོག་ལྡན་ཆུ་བོ་བཞི་རྫོགས་ཀྱི་བླ་མ་དགོས་པར་གསུངས་ཏེ། གང་ཞེ་ན། བཀའ་རྒྱུད་འདུས་པ་
ལུང་གི་ཆུ་བོ། བླ་མ་བརྒྱུད་པ་བྱིན་བརླབས་ཀྱི་ཆུ་བོ། ཡོངས་སུ་རྫོགས་པ་དབང་གི་ཆུ་བོ། རང་རིག་པ་ཉམས་ཀྱི་ཆུ་བོའོ། །ཡང་ཕྱི་
ཐོས་བསམ་གྱིས་རྒྱུད་གྲོལ་བ། ནང་ཉམས་མྱོང་གི་ཡོན་ཏན་རྫོགས་པ། གསང་བ་ཟུང་འཇུག་གི་སྤྱོད་པ་གསུམ་འཛོམ་དགོས་པར་
གསུངས༑ ཡང་ཕྱི་འཇིག་རྟེན་པའི་འཁྲི་བ་ཆོད་པས། འཇིག་རྟེན་འདུལ་བའི་ཐབས་ལ་མཁས། ནང་བདག་འཛིན་རྩ་བ་ཡོད་པས། 
བདག་མེད་མངོན་དུ་གྱུར་པ། གསང་བ་གཉིས་འཛིན་བྲལ་བས་གྲུབ་མཐའི་ཕྱོགས་ཞེན་ཆོད་པའོ། །དེའང་ཕྱི་གདུལ་བྱའི་སྣང་ངོར། 
བླ་མས་རང་གི་སེམས་ཉིད་དོན་གྱི་བླ་མར་ངོ་སྤྲོད་ནུས་པ་གཅིག་དགོས། ངོ་སྤྲོད་ནུས་པ་ཙམ་གྱིས་མི་ཆོག །རྟོགས་པས་རང་རྒྱུད་གྲོལ་

༄༅། །ཞིང་༑ ཐུགས་རྗེའི་གཞན་རྒྱུད་སྨིན་ནུས་པ་གཅིག་དགོས། དེ་མ་ནུས་ན་བཤད་ཙམ་ཤེས་ཀྱང་མཚན་ཉིད་ལྡན་པའི་བླ་
མ་མིན་ཏེ། སློབ་མའི་རྒྱུད་གྲོལ་མི་ནུསཤིང་། དོན་ལ་མི་རྟོན་ཚིག་ལ་རྟོན་པའི་ཕྱིར་རོ། །དེ་སྐད་དུ་ཡེ་ཤེས་ཀློང་ཡང་གི་རྒྱུད་ལས། ཚིག་
ཏུ་ཤེས་པས་དོན་མི་རྟོགས། །ཚིག་ཉིད་དོན་ཡིན་ཟེར་བ་འཁྲུལ། །ཅེས་སོ། །གཞན་ཡང་མཚན་བརྗོད་ལས། སྙིང་རྗེ་ཆེ་དང་ཤེས་རབ་
དང་༑ །ཐབས་ཀྱིས་འགྲོ་དོན་བྱེད་པའི་མཆོག །ཅེས་དང་། གཅན་འཕྲང་ལས། བཀའ་རྒྱུད་གདམས་པའི་མཛོད་ལ་མངའ་བརྙེས་ཤིང་། །
དབང་གི་བྱིན་བརླབས་ཉམས་མྱོང་རྟོགས་པ་ལྡན། །དམ་ཚིག་བསྒྲུབ་བརྩོན་ཤེས་རབ་སྙིང་རྗེ་ཆེ། །ཞེས་དང་། བཻ་རོ་ཙ་ནས། བློ་ཆེ་བློ་ཡངས་
བློ་ཟབ་པ། །རིག་པ་རྩལ་དང་ལྡན་པའི་སྐྱེས་བུ་ཡིས། །བཀའ་རྒྱུད་ལུང་མན་ངག་ཁོང་དུ་ཆུད། །ཅེས་སོགས་སོ། །གཉིས་པ་དོར་བྱའི་བླ་

མ་ནི། བླ་མ་མཚན་ཉིད་དང་མི་ལྡན་ན། སློབ་མ་སྨིན་མི་ཐུབ། དཔེར་ན་སཱཙྪ་བརྐོས་ཕོར་ལ་རི་མོ་མེད་ན། བི་བི་ལ་སྐྱེ་མཆེད་མི་དོད་པ་
དང་འདྲ་སྟེ། ལུང་ལས། བྱིས་པ་བསླུ་བའི་ཆོས་སྤྱོད་རྟོག་པའི་ལམ་ལ་བཙུད་པ་ནི། །ཕྱིན་པའི་ལམ་མེད་རྟོགས་པའི་དུས་མེད་དོ། །
ཆོས་ཉིད་ཆོས་ཚུལ་རྙེད་པར་ག་ལ་འགྱུར། །སློབ་དཔོན་ཚད་མར་མ་གྱུར་སྤྲེལ་འདྲའི་ལུང་། །ཞེས་དང་། རྗེ་བཻ་རོས། ལྷ་ཆོས་བཤད་པར་
འདོད་ན། བདག་རང་ཆོས་བཞིན་མཛོད། ཅེས་གསུངས། སློབ་དཔོན་ཆེན་པོས། གདམས་པ་བཟང་ཡང་རང་གི་ཉམས་སུ་མ་བླང་
པར་གཞན་ལ་བསྟན་པས་ཆོས་མི་འོང་ཞེས་དང་། ཕ་དམ་པས། རང་དོན་མ་རྟོགས་གཞན་དོན་མི་འབྱུང་བས། །ཐོག་མར་བསྒྲུབ་པ་
གྱིས་ཤིག་དེང་རི་བ། །ཞེས་གསུངས་སོ། །གཉིས་པ་སློབ་མའི་མཚན་ཉིད་ལ་བླང་དོར་གཉིས་ལས། དང་པོ་བླང་བྱའི་སླབ་མ་ནི། དད་

༄༅། །པ་དང་མོས་གུས་ཆེ་བ། སྙིང་རྗེ་དང་བརྩོན་འགྲུས་ཆེ་བ། འཁོར་བར་ཞེན་པ་ལོག་པ། ཚེ་འདིའི་བྱ་བ་བློས་བཏང་བ། ལུས་
སྲོག་ལ་མི་ལྟོས་པར་བྱང་ཆུབ་སྒྲུབ་ནུས་པ་གཅིག་དགོས་ཏེ། ཀློང་གསལ་ལས། དད་ལྡན་སྙིང་རྗེ་གཏོང་ཕོད་ཆེ། །རྒྱུད་དུལ་སྡིག་འཛེམ་དབང་
པོ་རྣོ། །གསང་ཐུབ་ཉམས་ལན་བརྟུལ་ཞུགས་སྤྱོད། །སྐྱོ་ཤས་སྡུག་སྲན་སྙིང་རུས་ཆེ། །དེ་ནི་གསང་སྔགས་གསང་བའི་སྣོད། །ཅེས་
དང་༑ རྗེ་བཻ་རོས། གཅེས་པ་ནོར་གྱིས་དབྱིག་དང་འབྱོར་པ་ཟས་ཀྱིས་བཅུད། །བླ་མའི་ཕྱོགས་སུ་ཕོངས་པ་རྡུལ་ཙམ་མེད། །བཀའ་རྒྱུད་
རྣམས་ལ་ལྟ་ཞིང་རྟག་ཏུ་བརྟེན། །ལྟ་དགོངས་སེམས་ལ་བལྟ་ཞིང་རྩོལ་མེད་ཆོས་ལ་མོས། །དེ་འདྲའི་སློབ་མ་རྙེད་ན་མན་ངག་གཏད་པ་ཡིན། 
དེ་འདྲ་མ་རྙེད་སྲ་བརྟན་བྲག་ལ་སྦོས། །ཞེས་སོ། དོར་བྱའི་སློབ་མ་ནི། རང་བྱུང་བདེ་བ་འཁོར་ལོའི་རྒྱུད་ལས། སྣོད་དང་མི་ལྡན་སྣོད་

ངན་པ། །ཁུང་ལ་ཁེངས་པའི་ང་རྒྱལ་ཅན། །སེར་སྣ་ཆེ་ལ་གཏོང་ཕོད་ཆུང་། །ཕྱི་ཐག་ཐུང་ཞིང་བླ་མར་སྨད། །ཟས་ལ་ངན་ཞིང་ནོར་དད་
ཆེ༑ །རྣམ་སྨིན་མི་ལྟ་དྲག་པ་སྒྲུབ། །ཕྱི་ནང་མེད་པར་འཕྱར་ཁ་གཏོང་། །དེ་དག་སྣོད་ངན་མི་རྣམས་ལ། །ཡང་དག་དོན་འདི་བསྟན་གྱུར་ན། །
ཕྱི་མར་རྡོ་རྗེ་དམྱལ་བར་གཏོང་། །དེ་ཕྱིར་མ་བརྟག་ཆོས་མི་བཤད། །ཅེས་སོ། །གསུམ་པ་ཇི་ལྟར་བསྟེན་པའི་མཚན་ཉིད་ནི། བླ་མ་
བསྟན་པའི་ཐབས་མ་ཤེས་ན། བྱིན་བརླབས་མི་འཇུག་པས་ཚད་དང་ལྡན་པའི་མོས་གུས་གལ་ཆེ། དེའང་བླ་མའི་བཀའ་ལ་ཉན་ནས་
གསུང་ཚད་མར་འཛིན་པ། བླ་མའི་སྐྱོན་མཐོང་ཡང་སྐྱོན་དུ་མི་ལྟ་ཞིང་ཡོན་ཏན་དུ་མཐོང་བ། ལོག་ལྟ་སྐད་ཅིག་ཙམ་དུ་མི་སྐྱེ་བར་དག་
སྣང་སྦྱངས་བ། ལོངས་སྤྱོད་ཅི་ཡོད་བླ་མའི་ཕྱོགས་སུ་གཏོང་ནུས་པ། བླ་མའི་བཀའ་མི་བཅག་ལ། བླ་མ་གདམས་པ་གནང་བ་ལ་ཐེ་

༄༅། །ཚོམ་མེད་པར་ཉམས་སུ་ལེན་པ་ལ་བརྩོན་པ། བླ་མར་རྫུན་དང་གཡོ་སྒྱུ་ལ་སོགས་སྤངས་ལ། དམ་ཚིག་ལ་མངོན་
ལྐོག་མེད་པར་རྟག་ཏུ་བསྲུང་མཚམས་ལས་མི་འདའ་བ། བླ་མས་ཇི་ལྟར་གསུངས་པ་ཐམས་ཅད་སེམས་ལ་འཛིན་ནས་བཤད་པ་སོགས་གསུང་
སྒྲོས་ཁོ་ན་སྟོན་པ། བླ་མ་ལ་རྟག་ཏུ་གསོལ་བ་འདེབས་པ་ལ་བརྩོན་པ་དང་། མིར་མི་འཛིན་པར་སངས་རྒྱས་དངོས་མཐོང་དགོས་པ་ཤེས་
པར་བྱའོ། །དེ་སྐད་དུ་མདོ་དགོངས་འདུས་ལས། སྐྱོ་དུབ་མེད་པའི་དད་པ་དང་། །གྱོང་ཁེངས་མེད་པའི་གཉེན་ལྕུག་དང་། །སོགས་
ནས་ཁ་བསག་མེད་པའི་ངང་རྒྱུད་དང་། །རྨོངས་པ་མེད་པའི་ཤེས་རབ་དང་། །དྲི་མ་མེད་པའི་ལྷག་བསམ་བརྒྱད། །དམ་པ་དེ་ལ་
རྫོགས་པར་འབུལ། །ཞེས་སོ། །དེ་ལྟར་བླ་སློབ་བསྟེན་ཚུལ་བཅས་ཀྱི་མཚན་ཉིད་མདོར་བསྟན་ནས། རྒྱས་པར་བླ་མའི་རྣལ་འབྱོར་

སྐབས་སུ་ཤེས་པར་བྱའོ། །གཉིས་པ་བར་དུ་དགེ་བ་བརྒྱུད་པའི་གླེང་གཞི་བཤད་པ་ལ། ཐལ་འགྱུར་ལས། ལུས་ནི་གླེང་གཞི་རྣམ་པ་
གཉིས༑ །ཞེས་གསུངས་པས། ཐུན་མོང་གི་གླེང་གཞིས་ཡིད་ཆེས་བསྐྱེད་པ་དང་། ཐུན་མོང་མ་ཡིན་པའི་གླེང་གཞིས་ངེས་ཤེས་བསྐྱེད་
པའོ༑ །དང་པོ་ཐུན་མོང་གི་གླེང་གཞི་ལ། སྤྱིར་རྫོགས་ཆེན་སྤྱིའི་ལོ་རྒྱུད་དང་། ཁྱད་པར་ཆོས་འདིའི་ལོ་རྒྱུས་གཉིས་སོ། །དང་པོ་ནི། 
ཐེག་པ་ཐུན་མོང་པ་རྒྱུ་དང་རྐྱེན་གྱི་རྣམ་པ་དུ་མས་སེམས་ལམ་དུ་བྱེད་པ་རྣམས་ལའང་སྟོན་པའི་བྱོན་ཚུལ་སོགས་ཕུན་སུམ་ཚོགས་པའི་གླེང་
གཞི་ཡོད་ན། འདིར་དེ་རྣམས་ལས་ཆེས་ལྷག་པ་རྡོ་རྗེ་སྙིང་པོ་ཡེ་ཤེས་ལམ་དུ་བྱེད་པའི་ཐེག་པ་ལ། སྟོན་པའི་བྱོན་ཚུལ་སོགས་ངོ་
མཚར་རྨད་དུ་བྱུང་བ་ཡོད་དོ་ཞེས། རྒྱུ་སྟོན་པའི་ཐུགས་རྗེ། རྐྱེན་གདུལ་བྱའི་མོས་པ། དགོས་ཆེད་ཕྱི་རབས་ཀྱི་འགྲོ་བ་དྲང་བའི་

༄༅། །ཕྱིར། ཐེག་པ་གཞན་དང་ཕུན་སུམ་ཚོགས་པའི་ལུང་ཙམ་སྒོ་བསྟུན་ཏེ་འདིར་རེ་ཞིག་བརྗོད་ན། རྒྱལ་བ་དགོངས་བརྒྱུད། །
རིག་འཛིན་བརྡའ་བརྒྱུད། གང་ཟག་སྙན་བརྒྱུད་དང་གསུམ། དང་པོ་དགོངས་བརྒྱུད་ལ། ཆོས་སྐུ་ལོངས་སྐུ་སྤྲུལ་སྐུ་གསུམ། དད་པོ་
ནི༑ འཁོར་བ་དང་མྱ་ངན་ལས་འདས་པ་གང་དུའང་མ་ཕྱེས་མི་འབྱེད་འབྱེད་པ་མེད་པ་ཀུན་གྱི་སྔོན་རོལ་དུ། མངའ་དབང་རྫོགས་པའི་སྟོན་པ་
ཀུན་ཏུ་བཟང་པོ་ཉིད། དབྱིངས་རང་བྱུང་གི་ཡེ་ཤེས་བདེ་བར་གཤེགས་པའི་སྙིང་པོ་གདོད་མའི་གཞི་ལས་གཞི་སྣང་དུ་ཤར་ཏེ། གཞི་ལས་
འཕགས་པའི་སྐད་ཅིག་རང་སྣང་དུ་ངོ་ཤེས་པ། སྒྱུ་འཕྲུལ་དྲྭ་བ་ལས། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་
སངས་རྒྱས། །ཞེས་པའི་དོན་མངོན་དུ་གྱུར་ནས་རང་བྱུང་གི་ཆོས་གསུམ། ལུང་ལས་མ་བྱུང་བའི་མན་ངག །སེམས་ལས་མ་བྱུང་བའི་

སངས་རྒྱས། རྒྱུ་ལས་མ་བྱུང་བའི་འབྲས་བུ་གསུམ་གྱི་ལྷུན་གྲུབ་རིན་པོ་ཆེའི་སྦུབས། གདོད་མའི་ཟད་ས་ཀ་དག་ཆེན་པོ། གཞོན་ནུ་བུམ་པ་
སྐུའི་ཞིང་ལ་བཙན་ས་ཟིན་ཏེ། སྤངས་རྟོགས་ཀྱི་ཡོན་ཏན་མཐར་ཕྱིན་ནས་ཆོས་ཀྱི་སྐུ་ཡི་རང་བཞིན་དུ་སངས་རྒྱས་ཏེ་ནང་གསལ་དུ་བཞུགས་སོ། །
འདིའི་དུས་ན། གནས་ཕུན་སུམ་ཚོགས་པ་ཆོས་ཉིད་འོད་གསལ་གྱི་གཞི། སུས་ཀྱང་མངོན་པར་འདུས་མ་བྱས་པའི་ཡོན་ཏན་བཀོད་པ་རང་
སྣང་ལྷུན་གྲུབ་རིན་པོ་ཆེའི་ཞིང་ཁམས་ན། སྟོན་པ་ཕུན་སུམ་ཚོགས་པ་ཀུན་ཏུ་བཟང་པོ། འཁོར་ཕུན་སུམ་ཚོགས་པ་ཡེ་ཤེས་རྒྱ་མཚོའི་ཚོགས་
དང་ལྡན་ཅིག །སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་ལ་བཞུགས་ཏེ། བསྟན་པ་ཕུན་སུམ་ཚོགས་པ་རྒྱུ་འབྲས་བྱ་རྩོལ་ལས་འདས་
པ་ཆོས་ཀྱི་སྐུའི་རང་བཞིན། དུས་ཕུན་སུམ་ཚོགས་པ་ཆོས་ཉིད་འཕོ་འགྱུར་མེད་པའི་དུས། ནང་གསལ་ཕྲ་བའི་ཡེ་ཤེས་སུ་གདོད་མའི་

༄༅། །དབྱིངས་ན་བཞུགས་སོ། །གཉིས་པ་ལོངས་སྐུ་ནི། དེ་ཉིད་ཀྱི་ངང་ངམ་བྱིན་བརླབས་ལས། གནས་ཕུན་སུམ་
ཚོགས་པ་རང་སྣང་སྟུག་པོ་བཀོད་པའི་ཞིང་ཁམས་ཕྱི་གསལ་འོད་ལྔས་བརྒྱན་པ་ན། སྟོན་པ་ཕུན་སུམ་ཚོགས་པ་རིགས་ལྔ་སོ་སོའི་དཀྱིལ་
འཁོར་གྱི་རོལ་པ་གཞལ་བྱ་ལས་འདས་པ། དུས་ཕུན་སུམ་ཚོགས་པ་ཆོས་ཉིད་བསམ་མི་ཁྱབ་པའི་དུས་ན། འཁོར་ཕུན་སུམ་ཚོགས་པ་
རང་བཞིན་ལྷུན་གྱིས་གྲུབ་པ། བསྟན་པ་ཕུན་སུམ་ཚོགས་པ་འོད་གསལ་རྫོགས་པ་ཆེན་པོ་རང་ཆས་ཡེ་ཤེས་ཆེན་པོའི་རོལ་པར་བཞུགས་ཏེ། 
ལས་དག་པའི་གདུལ་བྱ་རྣམས་ཀྱིས་ཀྱང་སྤྱོད་ཡུལ་ལས་འདས་པར་རང་སྣང་བ་སྟེ། ཨ་ཏི་བཀོད་པ་ཆེན་པོ་ལས། ང་ནི་མི་ཤིག་རྡོ་རྗེ་
ལས༑ །ཕྱི་རོལ་དམིགས་པ་གཅིག་ཀྱང་མེད། །ནང་དུ་ཡིད་གཡོས་རིག་རིག་ཆས། །འབྱེད་མེད་རྒྱུ་ལས་རླུང་གིས་ཕུལ། །མི་རྟོག་

རྩེ་གཅིག་ས་བོན་ལས། །འཕེན་པའི་ཡེ་ཤེས་ཉིད་ཀྱིས་བསྐྱོད། །མུན་དང་སྣང་མཚམས་ལྷུམས་སུ་ཞུགས། །ཐབས་ནི་ཕའི་ཆ་ཤེས་
རབ་མ། །ལྷུན་གྲུབ་སྟོང་པའི་ཡུལ་ལ་ཤར། །ཞེས་སོ། །གསུམ་པ་ལ་སྤྱི་དང་བྱེ་བྲག་གཉིས་ལས། དང་པོ་ལོངས་སྐུ་ལས་རྒྱལ་བ་
སྤྲུལ་པའི་སྐུར་བྱོན་པ་ནི་ཐུགས་རང་བྱུང་གི་ཡེ་ཤེས་དཔྱོད་བྱེད་ཁ་ཕྱིར་བལྟས་པ་ལས། གནས་ཕུན་སུམ་ཚོགས་པ་ཡེ་ཤེས་སྟུག་པོ་བཀོད་
པའི་ཞིང་ན། སྟོན་པ་ཕུན་སུམ་ཚོགས་པ་འགྲོ་བའི་འདུལ་བྱེད་དུ་དཔལ་རྡོ་རྗེ་སེམས་དཔའ་ཉིད་ཞི་བ་དང་ཁྲོ་བོའི་རང་བཞིན་སྣ་ཚོགས་པས་
སངས་རྒྱས་ཐམས་ཅད་ཀྱི་མངའ་བདག་དྲུག་པ་རྡོ་རྗེ་འཆང་ཡོན་ཏན་རྫོགས་པའི་སྐུའི་རྣམ་པར་རང་བྱུང་སྟེ་ལྷུན་གྲུབ་ཏུ་བཞུགས་ནས། འཁོར་
ཕུན་སུམ་ཚོགས་པ་རང་གི་ཐུགས་རྗེ་ལས་འགྲོ་བའི་འདུལ་བྱེད་དུ་སྤྲུལ་པ་ཕྱག་ན་རྡོ་རྗེ་སོགས་ས་ལ་གནས་པ་དང་། རིག་པ་འཛིན་པ། 

༄༅། །མཁའ་འགྲོ་དང་། གྲུབ་པ་དང་། རང་སྣང་ཡོངས་སུ་བཀོད་པའི་ཚོགས་ལ། དུས་ཕུན་སུམ་ཚོགས་པ་བསམ་གྱིས་མི་ཁྱབ་
པའི་དུས་རང་སྣང་ཆེན་པོ་ན། ཆོས་ཕུན་སུམ་ཚོགས་པ་འབྲས་བུ་རྡོ་རྗེ་ཐེག་པ་རྒྱུད་སྡེ་རྒྱ་མཚོ་ཇི་སྙེད་གསུངས་པར་མཛད་དོ། །དེ་དག་གི་སྐུ་
གསུམ་ཇི་ལྟར་འཆར་བའི་ཚུལ་ཕུན་སུམ་ཚོགས་པ་ལྔའི་རང་བཞིན་སྤྱིར་བསྟན་ནས། གཉིས་པ་ཁྱད་པར་ཆོས་དང་སྟོན་པ་ཕུན་སུམ་ཚོགས་
པ་འཕྲོ་ཚུལ་བྱེ་བྲག་ཏུ་བཤད་པ་ནི། གདུལ་བྱའི་རང་སྣང་ཆུ་ཟླ་ལྟ་བུ་སྟེ། འདིའི་དུས་སུ་སྟེང་འོག་ཕྱོགས་མཚམས་འགྲོ་བ་རིགས་དྲུག་སོ་སོར་
འཁྲུལ་པའི་དབང་གིས། རང་རང་གི་གནས་དང་བདེ་སྡུག་གི་སྣང་བ་དུ་མ་ལ་སྤྱོད་པས་གདུལ་བྱ་དེ་དག་འདུལ་བྱེད་ཐུབ་པ་དྲུག་དང་། ས་
དང་པོ་ནས་བཅུ་པའི་བར་གྱི་བྱང་ཆུབ་སེམས་དཔའ་རྣམས་ལ། ཕྱོགས་བཅུའི་ཞིང་དུ་རང་བཞིན་སྤྲུལ་པའི་རིགས་ལྔ་སོ་སོར་སྣང་བས་གཞན་

དོན་མཛད་པ་ལས། རེ་ཞིག་མི་མཇེད་འདིར་སྤྲུལ་སྐུ་འཕྲོ་ཚུལ་ནི། རང་སྣང་སྟུག་པོ་བཀོད་པའི་ཞིང་ཁམས་ནས་སྤྲུལ་པ་ཆེན་པོ་གཉིས་
སྣང་བ་ནི། བྱིན་བརླབས་མཆོག་གི་སྤྲུལ་སྐུ་དང་། ཡེ་ཤེས་དམ་པའི་སྤྲུལ་སྐུའོ། །དང་པོ་བྱིན་བརླབས་མཆོག་གི་སྤྲུལ་སྐུ་ལ་ཐུགས་
གསུང་སྐུ་གསུམ་ལས། དང་པོ་ནི། སྤྲུལ་སྐུའི་གདུལ་བྱའི་གནས་ཛཾ་བུ་གླིང་འདིར། ཆོས་སྐུའི་བསྟན་པ་དངོས། རྫོགས་པ་
ཆེན་པོའི་བྱིན་བརླབས་ལས་རང་ཤར་བ། རིན་པ་ཆེ་བརྒྱ་རྩ་གཅིག་གི་རྒྱུད་ལས་རང་འཁྲུངས་པའི་རྡོ་རྗེ་ཚེ་ལོ་དང་པོའི་མི་རྣམས་ནས་ད་ལྟའི་
བར་གྱི་ཆག་གང་བ་ལས་གང་ལ་གང་འདུལ་གྱི་ཆོས་དང་ཡོ་བྱད་ཀྱི་ཆར་འབེབ་པར་བྱེད་ཅིང་གྲོལ་བར་བྱེད་དོ། །གཉིས་པ་ནི་ལོངས་སྐུའི་
བསྟན་པ་དངོས་རང་བྱུང་བསྟན་པ་བུ་གཅིག་གི་བྱིན་བརླབས་ལས་རང་ཤར་བ་རིན་པོ་ཆེ་བརྒྱ་རྩའི་རྒྱུ་ལས་རང་འཁྲུངས་པའི་ཡི་གེ་གླེགས་བམ་

༄༅། །སོར་བཞི་པ་ཆོས་ཀྱི་རང་སྒྲ་གྲགས་པ་དང་། གསུམ་པ་སྤྲུལ་སྐུ་བཅུ་གཉིས་པའི་བྱིན་བརླབས་ལས་རང་ཤར་བ་རིན་པོ་
ཆེ་བརྒྱ་རྩའི་རྒྱུ་ལས་སུས་ཀྱང་མ་བྱས་པར་འཁྲུང་བའི་སྐུ་གཟུགས་འགྲོ་བ་དྲུག་གི་ཚེ་ལོའི་ལུས་བོངས་དང་མཉམ་པ་ལས་ཆོ་འཕྲུལ་དུ་མ་
འབྱུང་བས་འགྲོ་བ་གྲོལ་བར་བྱེད་པའོ། །དེའང་གསུང་གི་རྟེན་ཡི་གེ་དང་འཕྲད་པ་དེ་ནི། འཕྲད་པ་དང་སྒྲ་ཐོས་པ་ཙམ་གྱིས་གྲོལ་ཞིང་། 
བྲིས་ནས་འཆང་བའང་འབད་མེད་དུ་གྲོལ་བའི་ཕྲིན་ལས་ཡོད་ལ། སྐུ་རྟེན་དེ་ནི་གང་དང་འཕྲད་པའི་ལུས་འོད་སྐུར་གྲོལ་ཞིང་། ཐུགས་
རྟེན་དང་འཕྲད་པས། ནད་ཞི་བ་སོགས་འདོད་པ་ཐམས་ཅད་བསྐང་ཞིང་ཐར་པ་ལ་སྤྱོད་དོ། །འདི་དག་གང་དུ་ཡོད་ན། སྐུ་གསུང་ཐུགས་
ཀྱི་བསྟན་པའི་དུས་ཀྱི་གནས་ཐ་དད་པ་ན་གནས་ཏེ། ཚེ་ལོ་དཔག་མེད་ནས་སྟོང་ཐུབ་པའི་དུས་ཕན་ཆད་ལ་སྐུས་འདུལ་བའི་བསྟན་པའི་

དུས་ཡིན་པས། དེ་དུས་རྡོ་རྗེ་དེ་ནི་ཨུ་རྒྱན་གྱི་ཡུལ་རྒྱ་མཚོ་ལན་ཚའི་རོ་དང་ལྡན་པའི་གླིང་ན་ཡོད་དེ། སྐབས་སུ་འོད་དང་སྒྲ་དང་དགེ་སློང་རྫུ་
འཕྲུལ་ལྡན་པའི་སྤྲུལ་པ་གྲངས་མེད་འབྱུང་བར་བྱེད། ཡི་གེ་ནི་རྡོ་རྗེ་གདན་གྱི་དཔག་ཚད་ལྔ་བརྒྱའི་སྟེང་གི་ནམ་མཁར་མཁའ་འགྲོ་མས་བཟུང་
ནས་གནས། སྐུ་ནི་དེ་དང་ལྷན་ཅིག་བཞུགས་སོ། །ཚེ་ལོ་སྟོང་ནས་བདུན་ཅུའི་བར་གསུང་གིས་འདུལ་བའི་བསྟན་པ་སྟེ། དེ་དུས་རྡོ་རྗེ་རི་
མ་ལ་ཡ་ལག་ན་རྡོ་རྗེའི་གནས་ན་གནོད་སྦྱིན་རྒྱལ་པོས་ཕྱག་བྱེད་དོ། །ཡི་གེ་ནི་རྡོ་རྗེ་གདན་གྱི་སྟེང་གི་ནམ་མཁར་མཁའ་འགྲོ་མས་བཟུང་
ནས་གནས། སྐུ་ནི་མ་ངེས་པར་འཛམ་གླིང་འཁོར་བར་འཕར་ཞིང་། ལྷ་མིའི་འདུ་བ་ཁྱད་པར་ཅན་གྱི་མཆོང་ཞིང་བྱེད། སྐབས་སུ་
བསྟན་ལ་གནོད་པའི་འཚེ་བ་རྣམས་ཟློག་པར་བྱེད་དོ། །ཚེ་ལོ་བདུན་ཅུ་ནས་བཅུ་པའི་བར་ལ་སྐུས་འདུལ་བའི་བསྟན་པ་སྟེ། དེ་དུས་རྡོ་

རྗེ་ནི་རྡོ་རྗེ་གདན་གྱི་ནམ་མཁར་གནས། ཡི་གེ་ནི་རབ་ཏུ་ཁྲོས་པ་དྲང་སྲོང་གི་ཕུག་ན་གནས། སྐུ་ནི་སུམ་ཅུ་རྩ་
གསུམ་པའི་ལྷའི་གཞལ་མེད་ཁང་། ལག་ན་རྡོ་རྗེའི་ཁང་པ་བརྩེགས་པ་ཞེས་བྱ་བའི་ཡང་ཐོག་ན་གནས་སོ། །དེ་ལྟ་བུའི་སྤྲུལ་པ་གསུམ་
གནས་པས་ཛཾ་གླིང་འདི་གཞན་ལས་ཆེས་འཕགས་སོ། །གཉིས་པ་ཡེ་ཤེས་དམ་པའི་སྤྲུལ་པ་ནི། འགྲོ་བ་གང་དང་གང་གི་གཙོ་བོ་ལ་
སོགས་པར་སྣང་བས་དོན་མཛད་པ་སྟེ། དེའང་རང་སྣང་སྟག་པོ་བཀོད་པའི་རྒྱལ་བ་ཐམས་ཅད་ཀྱི་སྐུ་གསུང་ཐུགས་མི་ཟད་པ་རྒྱན་གྱི་
འཁོར་ལོ་ལས་རང་བྱུང་བ་སྤྲུལ་པའི་སྐུ་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་ཆ་བྱད་དུ་གནས་ཕུན་སུམ་ཚོགས་པ་འོག་མིན་ཆོས་ཀྱི་
དབྱིངས་ཀྱི་ཕོ་བྲང་དུ། སྟོན་པ་ཕུན་སུམ་ཚོགས་པ་དྲུག་པ་རྡོ་རྗེ་འཆང་ཆེན་པོ། འཁོར་ཕུན་སུམ་ཚོགས་པ་ཆོས་དབྱིངས་རིགས་ཀྱི་

མཁའ་འགྲོ་རྡོ་རྗེ་རིགས། རྡོ་རྗེ་ཕག་མོ་དང་རིགས་བཞིའི་མཁའ་འགྲོ་བསམ་གྱིས་མི་ཁྱབ་པ་ལ། ཆོས་ཕུན་སུམ་ཚོགས་པ་ཀློང་གསལ་
ཉི་མའི་རྒྱུད། དུས་ཕུན་སུམ་ཚོགས་པ་བསྐལ་པ་ཀུན་གྱི་སྔོན་ཐོག་ཏུ་གསུངས་ཏེ། དོན་གསལ་མེ་ལོང་ལས། ཡེ་ཤེས་ཁྱབ་གདལ་
ཆོས་ཀྱི་ཕོ་བྲང་དུ། །ཅིར་ཡང་མ་གྲུབ་ཆོས་དབྱིངས་གསལ་བའི་ཡུམ། །ཀུན་ཏུ་བཟང་མོ་རིགས་བཞིའི་མཁའ་འགྲོ་དང་། །ཌཱཀྐི་གྲངས་
ལས་འདས་པའི་འཁོར་ཚོགས་ལ། །ཀུན་ཏུ་བཟང་མོ་ཀློང་གསལ་ཉི་མའི་རྒྱུད། །བཤད་དེ་བརྒྱུད་ནས་ཤྲཱི་སིདྷ་ཡིས། །འདི་རྒྱུད་བཅུ་
བདུན་བདག་ལ་རྫོགས་པར་གཏད། །ཅེས་སོ། །དེ་ནས་སྐྱེ་དགུ་རྣམས་ཀྱི་ཚེ་ལོ་དཔག་ཏུ་མེད་པའི་དུས་སུ། ཞིང་འདིའི་བསྐལ་པ་
དང་པོ་དགའ་ལྡན་བརྩེགས་པ་ན། གནས་ཛཾ་གླིང་ལྷོ་ཕྱོགས་སུ་མེ་ཏོག་པདྨ་འདབ་མ་སྟོང་དང་ལྡན་པ་ལ། སྟོན་པ་རྡོ་རྗེ་འཆང་ཉིད་

༄༅། །བྱིས་པ་གཞོན་ནུའི་གཟུགས་སུ་འཁྲུང་པའི་ཚུལ་བསྟན་པ་ཁྱེའུ་སྣང་བ་དམ་པ་བྱོན་པའི་གཡས་གཡོན་དུ། འཁོར་
ལྷའི་བུ་ཉི་མ་རབ་སྣང་དང་། ཟླ་བ་དྲི་མེད་གཉིས། རྫུས་ཏེ་སྐྱེས་ཤིང་། བསྐལ་བཟང་སངས་རྒྱས་སྟོང་པདྨའི་འདབ་མ་སྟོང་ལ་བྱོན་པ་
ལ༑ ཆོས་སྒྲ་ཐལ་འགྱུར་རྩ་བའི་རྒྱུད་སོགས་ཡང་གསང་འོད་གསལ་གྱི་རྒྱུད་བཅུ་བདུན། དུས་བསྐལ་པ་བཟང་པོ་འདིའི་ཐོག་མ་ན་
གསུངས་སོ། །དེ་ནས་དུས་སྐྱེ་དགུ་རྣམས་ཚེ་ལོ་བྱེ་བ་གཅིག་ཐུབ་པའི་དུས་ན། གནས་མི་མཇེད་འཇིག་རྟེན་གྱི་ཁམས་སུ། སྟོན་པ་རྡོ་རྗེ་
འཆང་ཉིད་ཁྱེའུ་འོད་མི་འཁྲུགས་པར་སྤྲུལ་ནས་བྱོན། འཁོར་རིགས་བཞིའི་མཁའ་འགྲོ་འབུམ་གཉིས་ལ། ཆོས་སྐུ་གསུང་ཐུགས་ཡོན་ཏན་ཕྲིན་
ལས་ཀྱི་རྒྱུད་ལྔ་གསུངས་སོ། །དེ་ནས་དུས་ཚེ་ལོ་འབུམ་ཐུབ་པའི་དུས་ན། གནས་དྲོད་གཤེར་འདུས་པ་འོད་ཀྱི་སྤུངས་པར། སྟོན་པ་

རྡོ་རྗེ་འཆང་ཉིད་དཔལ་འཇིགས་སྐྱོབས་ཡིད་ཅེས་བྱ་བར་སྤྲུལ་ནས། འཁོར་བྱང་ཆུབ་སེམས་དཔའ་འབུམ་ཕྲག་དྲུག་ལ། ཆོས་འཁོར་
བ་དོང་སྤྲུགས་དང་། རྨ་བྱ་མཇིང་བསྣོལ། དཔའ་འབྱུང་བཞི་ཟད་པའི་རྒྱུད་རྣམས་གསུངས་སོ། །དེ་སྐད་དུ་བཀོད་པ་ཆེན་པོ་ལས། 
ང་ནི་དྲོད་རླན་ལས་སྐྱེས་ཚེ། །དོང་སྤྲུགས་རྨ་བྱ་མཇིང་བསྣོལ་དང་། །འབྱུང་བཞི་ཟད་པའི་རྒྱུད་རྣམས་བསྟན། །ཞེས་སོ། །དེ་ནས་
དུས་ཚེ་ལོ་བརྒྱད་ཁྲིའི་དུས་ན། གནས་ཆགས་འབྱུང་མངལ་དུ་སྣང་བར། སྟོན་པ་རྡོ་རྗེ་འཆང་གཞོན་ནུ་རྣམ་པར་རོལ་པས་བརྩེ་བ་ཞེས་བྱ་
བར་སྤྲུལ་ནས། འཁོར་གནོད་སྦྱིན་དང་བྲག་སྲིན་སྟོང་ཕྲག་གཅིག་ལ། ཆོས་སེམས་སྡེ་རྩ་བའི་རྒྱུད་ལྔ། ཡན་ལག་གི་རྒྱུད་དྲུག་སྟེ་
བཅུ་གཅིག་གསུངས་སོ། །དེ་ནས་དུས་ཚེ་ལོ་བདུན་ཁྲིའི་དུས་སུ། གནས་སུམ་ཅུ་རྩ་གསུམ་དུ། སྟོན་པ་རྡོ་རྗེ་འཆང་ཉིད། ཕྱི་འགྲོ་

དྲུག །ནང་ཐུབ་དྲུག །གསང་བ་ཕ་རོལ་ཕྱིན་དྲུག་ལ་གཟིགས་ནས། དྲུག་པ་རྡོ་རྗེ་འཆང་ཞེས་བྱ་བར་སྤྲུལ་ཏེ། 
འཁོར་སངས་རྒྱས་རབ་བདུན་དང་། ཐུབ་དྲུག་ལ། ཆོས་གདུང་བ་སེལ་བའི་ཆོས་དྲུག་ཞེས། ཕ་རོལ་ཏུ་ཕྱིན་པ་དྲུག་ལ་འབད་པ་དང་བཅས་པ་
དང་འབད་མེད་གཉིས་ལས། འབད་པ་དང་བཅས་པ་ལ། ཕྱིན་དྲུག་ལ་གསུམ་གསུམ་དུ་ཕྱེ་བས་བཅོ་བརྒྱད་དང་། ནང་དུ་ལུང་སྦྲགས་
མ་བཅོ་བརྒྱད་ཀྱི་འཁོར་ལོ་བསྐོར། འབད་པ་མེད་པ་ལ། ཕྱི་ཕྱག་ན་རྡོ་རྗེ་མེ་ལྕེ་ཕྲེང་བའི་རྒྱུད། ནང་སྤྱན་རས་གཟིགས་སེངྒེ་སྒྲའི་རྒྱུད། 
གསང་བ་འཇམ་དཔལ་ཡེ་ཤེས་རྒྱན་གྱི་རྒྱུད་དང་། ཁྱད་པར་ཐིག་ལེ་མཆོག་གི་རྒྱུད། ཡེ་ཤེས་ཀུན་གསལ་གྱི་རྒྱུད་སོགས་རྫོགས་ཆེན་བྱ་
བྲལ་གྱི་རྒྱུད་རྣམས་གསུངས་སོ། །ཨ་ཏི་བཀོད་པ་ཆེན་པོ་ལས། གདུང་བ་སེལ་བའི་དམ་ཆོས་དྲུག །བློ་རིམ་གཉིས་སུ་སྣང་བའི་

ཕྱིར། །རྩོལ་སྒྲུབ་འབད་པས་གྲོལ་བ་དང་། །འབད་མེད་རང་སར་གྲོལ་བ་གཉིས། །འབད་བཅས་དག་ནི་ཚིག་གི་དོན། །འབུམ་ཚོ་
གཉིས་སུ་རྣམ་བཤད་དོ། །དེ་ཡང་རྒྱས་པ་འབུམ་དང་གཅིག །བཞི་ཁྲི་སྟོང་ཕྲག་བརྒྱད་དུ་བསྟན། །འབད་མེད་ཡོངས་སུ་བཤད་པ་དང་། །
ཀུན་གསལ་དང་ནི་རིགས་གསུམ་རྒྱུད། །རྣམ་པར་ཕྱེ་སྟེ་བསྟན་པའོ། །ཞེས་སོ། །དེ་ནས་དུས་ཚེ་ལོ་དྲུག་ཁྲིའི་དུས་གནས་རི་རབ་ཀྱི་བྱང་
ཤར༑ དུར་ཁྲོད་མེ་རི་འབར་བ་ཞེས་བྱ་བར། སྟོན་པ་རྡོ་རྗེ་འཆང་ཉིད་གཞོན་ནུ་དཔའ་བོ་སྟོབས་ལྡན་ཆེན་པོ་ཞེས་བྱ་བར་སྤྲུལ་ནས། འཁོར་
ཐུབ་དྲུག་དང་། གནོད་སྦྱིན་གྱི་བུ་ལེགས་སྤྱོད་དང་བདུན་ནི་བྱང་ཆུབ་སེམས་དཔའ་སྤྲིན་གྱི་ཤུགས་ཅན་བདུན་ཞེས་བྱའོ། །གཞན་ཡང་དཔག་
ཏུ་མེད་དོ། །ཆོས་བྱམས་པ་ལ་གཟིགས་ནས་ཕྱི་ལྟར་ཐབས་ཀྱི་རྒྱུད་བྱེ་བ་དགུ། ནང་ལག་ན་རྡོ་རྗེ་ལ་གཟིགས་ནས་ཤེས་རབ་མའི་རྒྱུད་བྱེ་

༄༅། །བ་གཉིས། གསང་བ་བདུད་རྩི་འཁྱིལ་པ་ལ་གཟིགས་ནས་གཉིས་མེད་ཀྱི་རྒྱུད་རིག་པ་རང་ཤར་སོགས་འབུམ་ཕྲག་དྲུག་ཅུ་
རྩ་དགུ་གསུངས་སོ། །དེ་ཡན་ཆོད་སྟོན་པ་ལྷ་ཡུལ་དུ་བྱོན་ཚུལ་ལོ། །དེ་ནས་སྟོན་པ་མི་ཡུལ་དུ་བྱོན་ཚུལ་ནི། སྐྱེ་དགུ་རྣམས་ཚེ་ལོ་ཁྲི་ཐུབ་
པའི་དུས་སུ། གནས་སྲིན་ཡུལ་རུ་ལུའི་སྒྲ་དང་ལྡན་པར། སྟོན་པ་རྡོ་རྗེ་འཆང་དྲང་སྲོང་ཁྲོས་པའི་རྒྱལ་པོར་སྤྲུལ་ནས། འཁོར་སྲིན་པོ་བྱེ་
བ་ལ། ཆོས་རགས་པ་འདུལ་བའི་རྒྱུད་བཅུ་གསུངས་སོ། །དེ་སྐད་དུ་བཀོད་པ་ཆེན་པོ་ལས། དེ་ནས་སྲིན་པོ་འདུལ་བའི་ཡུལ། །རགས་པ་
འདུལ་བའི་རྒྱུད་བཅུ་བསྟན། །ཞེས་སོ། །དེ་ནས་དུས་ཚེ་ལོ་ལྔ་སྟོང་གི་དུས་ན་གནས་བྱ་རྒོད་སྤུངས་པར། སྟོན་པ་རྡོ་རྗེ་འཆང་དགྲ་བཅོམ་
གསེར་འོད་དམ་པར་སྤྲུལ་ཏེ། འཁོར་ཉན་ཐོས་རྫུ་འཕྲུལ་དང་ལྡན་པ་དཔག་མེད་ལ། ཆོས་འདུལ་བ་ཁྲི་ཕྲག་གཅིག་གསུངས་སོ། །དེ་

ནས་དུས་ཚེ་ལོ་སྟོང་གི་དུས་ན། གནས་སོག་པོ་གཡུའི་སྨིན་མ་ཅན་དུ། སྟོན་པ་རྡོ་རྗེ་འཆང་བརྩེ་བས་རྣམ་པར་རོལ་པའི་བློ་གྲོས་ཞེས་བྱ་
བར་སྤྲུལ་ནས། འཁོར་ས་བརྒྱུད་པའི་བྱང་ཆུབ་སེམས་དཔའ་མང་པོ་ལ། ཆོས་ཕྲ་རྒྱུད་བདུན་གསུངས་ཏེ། བཀོད་པ་ཆེན་པོ་ལས། སོག་
པོའི་ཡུལ་དུ་ཕྲ་རྒྱུད་བདུན། །ཞེས་སོ། །དེ་ནས་དུས་ཚེ་ལོ་ལྔ་བརྒྱའི་དུས་ན། གནས་བྱ་རྒོད་ཕུང་པོའི་རི་ལ། སྟོན་པ་རྡོ་རྗེ་འཆང་ཉིད་
འོད་སྲུང་བགྲེས་པོ་ཞེས་བྱ་བར་སྤྲུལ་ནུས། འཁོར་ཤཱ་རིའི་བུ་སྐར་མ་འོད་བཟང་སོགས་དགྲ་བཅོམ་བདུན་དང་། བྱང་ཆུབ་སེམས་དཔའི་
འཁོར་ལ། ཆོས་མདོ་སྡེ་དང་། ཀྲི་ཡ་དང་། ཨ་ནུ་ཡོ་ག་སོགས་གསུངས་ཏེ། བཀོད་པ་ཆེན་པོ་ལས། འདིར་ནི་མདོ་སྡེ་འབུམ་ཕྲག་
ནི༑ །ཉི་ཤུ་རྩ་ལྔ་ཉིད་དུ་བསྟན། །སྔགས་ནི་ཁྲི་ཕྲག་གཉིས་སུ་བསྟན། །ལུང་ནི་ཁྲི་ཕྲག་ཕྱེད་དང་བརྒྱད། །དེ་ལྟར་རྣམ་པར་ཕྱེ་བའོ། །

ཞེས་སོ། །དེ་ནས་དུས་ཚེ་ལོ་སུམ་བརྒྱའི་དུས་སུ། གནས་རྡོ་རྗེའི་གདན་བྱང་ཆུབ་ཤིང་དྲུང་དུ། སྟོན་པ་རྡོ་རྗེ་འཆང་མངོན་
རྫོགས་རྒྱལ་པོར་སྤྲུལ་ནས། འཁོར་རིགས་གསུམ་མགོན་པོར། ཆོས་ངེས་དོན་འབའ་ཞིག་གསུངས་སོ། །དེ་ནས་དུས་ཚེ་ལོ་བརྒྱ་པའི་དུས་
སུ༑ གནས་ཝཱ་ར་ཎ་སཱི་དང་། བྱ་རྒོད་ཕུང་པོ། གཉན་ཡོད་སོགས་ལ་སྟོན་པ་རྡོ་རྗེ་འཆང་ཉིད་སྟོན་པ་ཆེན་པོ་ཤཱཀྱ་ཐུབ་པར་སྤྲུལ་ཏེ། མཛད་
པ་བཅུ་གཉིས་སོགས་ཀྱི་ཚུལ་བསྟན་ནས། འཁོར་ཉན་ཐོས་བྱང་སེམས། ལྷ་ཀླུ་སོགས་ལ། ཆོས་ཐེག་པ་གསུམ་གྱི་ཆོས་འཁོར་གདུལ་
བྱའི་རིམ་པ་དང་སྦྱར་ནས་གསུངས་སོ། །དེ་ལྟར་ཚེ་ལོ་དཔག་མེད་ནས་བརྒྱ་པའི་བར་དུ་འགྲོ་བ་རྣམས་ཀྱི་དེད་དཔོན་དམ་པར་བྱོན་ལ། མ་
འོད་པར་བྱམས་པ་ནས་མོས་པའི་བར་འགྲོ་བ་རྣམས་ཀྱི་ཁ་ལོ་བསྒྱུར་བ་རིམ་པར་འབྱུང་བའོ། །འདི་ལ་དགོངས་ནས་ཁྲིད་ཡིག་སངས་རྒྱས་

མཉམ་སྦྱོར་དུ། སྐྱེ་མེད་ཀློང་ནས་སྐུར་བཞེངས་ནས༔ རིམ་པར་ཞིང་ཁམས་བཅུ་གསུམ་དུ༔ རྫོགས་པ་ཆེན་པོའི་རྒྱུད་རྣམས་སྟོན༔ 
རྡོ་རྗེ་འཆང་ཆེན་ལ་ཕྱག་འཚལ༔ ཞེས་སྤྲུལ་གཞི་རྡོ་རྗེ་འཆང་། སྤྲུལ་པ་སྟོན་པ་བཅུ་གཉིས་དང་བཅུ་གསུམ་དུ་མཛད། ཡང་མཁས་པ་
འགའ་ཞིག་གིས། དབུས་རྣམ་པར་སྣང་མཛད་ཀྱིས་ཞིང་ཁམས་གྲངས་མེད་ལས། པདྨ་རིན་པོ་ཆེའི་སྟེང་ནས་ཉེར་ལྔ་བརྩེགས་པའི་བཅུ་
གསུམ་པ་མི་མཇེད་འདི་གནས། འདིའི་སྟེང་འོག་ཕྱོགས་མཚམས་ན་འོད་གསལ་རིན་པོ་ཆེས་བརྒྱན་པའི་ཞིང་ཁམས་བཅུ་གསུམ་ཡོད་པ་
ཐལ་བ་དབྱངས། ཐལ་བ་འཛིན། ཐལ་བ་སྐྱོབ། ཐལ་བ་བརྡལ། ཐལ་བའི་བེ་ཅོན། ཐལ་བའི་རྒྱུན། རབ་ཏུ་ཐལ་བ། ཐལ་བའི་སྒྲ། 
ཐལ་བའི་རླུང་། རིན་ཆེན་ཐལ་བ། འདུ་བའི་ཐལ་བ། དུང་ལྡན་ཐལ་བ། སྐར་མའི་ཐལ་བ་དང་བཅུ་གསུམ་སྒྲ་ཐལ་འགྱུར་ལས་

༄༅། །གསུངས་པ་ལྟར་བཞེད་དོ། །དེ་ལྟར་རྒྱལ་བ་སྐུ་གསུམ་དུ་བསྟན་པ་དེ་དག་ཀྱང་། ཀུན་ཏུ་བཟང་པོ་གཅིག་གི་ངོ་བོ་ལས་
དུས་དེ་དང་དེ་དག་ཏུ་རང་བྱུང་བའི་ཕྱིར། དགོངས་པ་ཆོས་ཉིད་ལས་མ་གཡོས་པར། སྟོན་པ་དང་འཁོར་ནི་རྒྱལ་བ་ཉིད་ཀྱིས་ཉིད་ལ་ཆེད་དུ་
གླེང་བ་བཞིན་དུ་རིམ་པར་འབྱུང་བ་ལྟར་སྣང་བས། དགོངས་པ་བརྒྱུད་དེ་གསུང་པས་དགོངས་བརྒྱུད་ཅེས་བཤད་པ་ཡིན་ནོ། །དཔོན་སློབ་ལྟ་
བུའི་ཐ་དད་པ་ནི་མི་རིགས་སོ། །གཉིས་པ་རིག་འཛིན་བརྡའི་བརྒྱུད་པ་ནི། སྟོན་པ་བཅོམ་ལྡན་འདས་རྡོ་རྗེ་འཆང་གིས་འཁོར་རྒྱལ་སྲས་
སེམས་དཔའི་ཚོགས་ལ། སྐུའི་བརྡའ་གཟིགས་སྟངས་དང་བཞུགས་སྟངས། ཕྱག་རྒྱ་གར། གསུང་གི་བརྡ་བརྡ་ཡིག་སོགས་དང་། 
ཐུགས་ཀྱི་བརྡ་འོད་ཟེར་སོགས་ལ་བརྟེན་ནས་བརྗོད་མེད་རིག་པའི་གསུང་དབྱངས་ཀྱི་བརྡས་གོ་བར་མཛད་པ། འཁོར་གྱི་ནང་ནས་རིགས་

གསུམ་གྱི་གདུལ་བྱ་རང་རང་གི་སྐལ་བ་དང་མཐུན་པར་བསྟན་པ་ནི། འཇམ་དཔལ་གྱིས། ལྷའི་གནས་སུ་གྲགས་ལྡན་མཆོག་སྐྱོང་ལ་
བཤད༑ དེས་ཚངས་པ་རིན་ཆེན་འོད་འབར་ལ་བཤད། དེས་ཚངས་པ་སྐྱེ་དགུའི་བདག་པོར། དེས་ཚངས་པ་ཀུན་གྲོལ། དེས་ཚངས་པ་
གཙུག་ཕུད་འཛིན། དེས་ལྷའི་དབང་པོ་བརྒྱ་བྱིན། དེས་ཚོམ་བུ་འབུམ་ལ་བཤད་ནས་ལྷའི་རིག་འཛིན་རྣམས་ལ་དར་བར་བྱས། སྤྱན་
རས་གཟིགས་ཀྱིས་ཀླུའི་གནས་སུ། ཀླུ་རྒྱལ་མགྲིན་པ་ནག་པོར་བཤད། དེས་ཀླུ་མོ་ཁ་འདུལ་ལ། དེས་འདུལ་ཚང་ལ། དེས་ཀླུ་ཡིད་
འོད་དགའ་ལ། དེས་འཇོག་པོ་ལ། དེས་ཚོམ་བུ་འབུམ་ལ་བཤད་ནས་དར་བར་བྱས། ཕྱག་ན་རྡོ་རྗེས་གནོད་སྦྱིན་གྱི་གནས་སུ་གནོད་སྦྱིན་
ཀུན་ཏུ་བཟང་པོ་ལ་བཤད། དེས་གྲགས་ལྡན་ཕྱོགས་སྐྱོང་ལ། དེས་ལག་ན་རྡོ་རྗེ་ལ། དེས་སྐར་མདའ་གདོང་ལ། དེས་ཚོམ་བུ་འབུམ་ལ་

༄༅། །བཤད་ནས་གནོད་སྦྱིན་གྱི་ཡུལ་དུ་དར་བར་བྱས་སོ། །དེའི་དུས་སུ་སྟོན་པ་བཅོམ་ལྡན་འདས་ཀྱིས་རྡོ་རྗེ་གདན་དུ་ལས་ཅན་གྱི་
གདུལ་བྱ་དག་ལ་གསང་སྔགས་རྡོ་རྗེ་ཐེག་པ་གསུངས་ནས་ལྷ་ཀླུ་མིའི་གནས་སུ་གསང་ཐབས་ཀྱིས་སྤྱོད་པ་ལས། གསང་སྔགས་ཀྱི་སྒྲ་ཡོངས་
སུ་མ་གྲགས་ཏེ། འདི་ལ་དགོངས་ནས་མདོ་དགོངས་འདུས་སུ། ངེས་པའི་ཐེག་པ་ཡོངས་མ་གསུངས། །ཞེས་སོ། །དེས་ན་རེ་ཞིག་རྡོ་རྗེ་
ཐེག་པས་འདུལ་བའི་དུས་ལ་མ་བབ་པར་གཟིགས་ནས། རིགས་ཅན་ལྔ་དང་ཆོས་རྒྱལ་ཟླ་བཟང་སོགས་ལ་གསུངས་ཏེ། མྱ་ངན་ལས་འདའ་
ཁར་རྫུ་འཕྲུལ་ཆེར་སྤྱོད་པ་ལ་བཀའ་གནང་བ་ལྟར་རི་རབ་ཀྱི་རྩེར་བྱོན་ནས། གང་དག་ཕྱོགས་བཅུའི་སྟོང་གི་འཇིག་རྟེན་ན། །བདེ་གཤེགས་
སློབ་མར་གྱུར་པ་གང་སུ་དག །དེང་འདིར་སྟོན་པས་ཆོས་ཀྱི་ཆར་ཕབ་ན། །ཉན་པར་འདོད་པ་རྣམས་ནི་འདིར་གཤེགས་ཤིག །ཅེས་

གསུངས་པས། སྟོང་གསུམ་འཇིག་རྟེན་གྱི་སློབ་མའི་རིགས་སུ་གཏོགས་ཚད་དེར་ལྷགས་པས། འཁོར་གྱི་ནང་ནས་རིག་འཛིན་གྱི་རྒྱལ་པོ་
ཀུན་ཛ་རས། རྒྱུ་ལ་མོས་པ་རྒྱུ་ཆོས་ཀྱི། །འཁོར་ལོ་རབ་ཏུ་བསྐོར་བྱས་ན། །རྒྱུ་འབྲས་གཞན་ལས་མི་ཚོལ་བའི། །འབྲས་བུའི་ཐེག་པ་
ཅིས་མི་གསུང་། ཞེས་ཞུས་པས། འཇིག་རྟེན་ན་གསང་སྔགས་ཀྱི་སྒྲ་ཡོངས་སུ་གྲགས་པ་ཕྱིས་འབྱུང་བར་ལུང་བསྟན་ཏེ། སྡོམ་འབྱུང་གི་
རྒྱུད་ཕྱི་མ་སོགས་ལས། ང་ནི་འདི་ནས་མི་སྣང་ནས། །ལོ་ནི་བརྒྱད་དང་ཉི་ཤུའི་ཚེ། །ལྷ་གནས་གསུམ་དུ་གྲགས་པ་ཡི། །བསྟན་པའི་སྙིང་
པོ་དམ་པ་ཞིག །ཛཾ་གླིང་ཤར་གྱི་ཕྱོགས་མཚམས་ཀྱི། །མི་ལས་སྐལ་ལྡན་རིགས་ཅན་ཏེ། །རྒྱལ་པོ་ཛཿཞེས་བྱ་བ་ལ། །སྔོན་ལྟས་བཟང་པོ་
སྣང་བར་འགྱུར། །དྲག་ཤུལ་ཅན་ཞེས་བྱ་བའི་རིགས། །གྲོགས་ཀྱི་སེམས་ཅན་དམན་པའི་རིགས། །ལང་ཀའི་བདག་པོ་ལ་སོགས་པར། །

༄༅། །ལག་ན་རྡོ་རྗེས་སྣང་བར་འགྱུར། །ཞེས་ལུང་བསྟན་ནས་སྐུ་མྱ་ངན་ལས་འདའ་ཚུལ་བསྟན། དེ་ནས་ལུང་བསྟན་པ་དང་མཐུན་
པར་ནང་པ་བླ་མེད་ཀྱི་བསྟན་པ་བསྐྱེད་རྫོགས་གསུམ་སོགས་ཕྱི་ནང་གི་རྒྱུད་རྣམས་འབྱུང་སྟེ། སྟོན་པ་མྱ་ངན་ལས་འདས་ནས་ལོ་ཉེར་བརྒྱད་འདས་པ་
ན༑ ལྷ་གྲགས་ལྡན་མཆོག་སྐྱོང་། ཀླུ་རྒྱལ་འཇོག་པོ། གནོད་སྦྱིན་སྐར་མདའ་གདོང་། སྲིན་པོ་བློ་གྲོས་ཐབས་ལྡན། མི་ལི་ཙ་བཱི་དྲི་མེད་
གྲགས་པ་སྟེ། དམ་པའི་རིགས་ཅན་དྲ་མ་ལྔ་ནང་དུ་ཡང་དག་པར་འཇོག་པ་ལས་བཞེངས་ཏེ། རི་མ་ལ་ཡ་གནམ་ལྕགས་ཡོད་པའི་རྩེར་རྫུ་འཕྲུལ་
གྱི་བྱ་བས་འདུས་ནས་ཕྱོགས་བཅུའི་སངས་རྒྱས་ཐམས་ཅད་ཡིད་ལ་བྱས་ཏེ། ཀྱེ་མ་ཀྱི་ཧུད་ཀྱེ་མ་བ་ཀློང་། །སྟོན་པའི་སྒྲོན་མེའི་འོད་ནུབ་ན། །འཇིག་
རྟེན་མུན་པ་གང་གིས་སེལ། །ཞེས་སོགས་མདོ་དགོངས་འདུས་སུ་གསུངས་པའི་གདུང་ཚིག་ཉེར་གསུམ་སྟོན་པས། དེ་བཞིན་གཤེགས་པ་

ཐམས་ཅད་ཀྱིས་གསང་བའི་བདག་པོ་ལ་བསྐུལ་ཏེ། གསང་བའི་བདག་པོ་ཁྱོད་ཉོན་ཅིག །སྔོན་གྱི་གོ་ཆ་ཡལ་ལམ་ཅི། །ལོ་ཀའི་སྡུག་
བསྔལ་མི་ཤེས་སམ། །སྙིང་རྗེས་ས་ལ་བབས་ནས་ཀྱང་། །ལོ་ཀའི་གདུང་བ་སེལ་བར་གྱིས། །ཞེས་བསྐུལ་བས། གསང་བདག་གིས་
གསུངས་པར་ཞལ་གྱིས་བཞེས་ཏེ། ཐོག་མ་ཐ་མ་མེད་པ་རུ། །བདག་གིས་དམ་བཅའ་མི་འདོར་བས། །བསྐུལ་བའི་དོན་ནི་གང་བྱུང་བ། །
བདག་ཀྱང་དེ་བཞིན་ཆོ་འཕྲུལ་སྣང་། །ཞེས་རྨད་དུ་བྱུང་བའི་ཆོ་འཕྲུལ་གྱིས་རི་མ་ལ་ཡའི་རྩེར་གཤེགས་ཏེ། རིགས་ཅན་དྲ་མ་ལྔ་དང་རིག་འཛིན་
ཕལ་མོ་ཆེའི་འཁོར་གྱི་དབུས་སུ་གསང་བདག་གི་སྐུར་བསྟན་ནས། སྔོན་འོག་མིན་དང་། དགའ་ལྡན་དང་། སུམ་ཅུ་རྩ་གསུམ་གྱི་གནས་རྣམས་
སུ་གྲགས་པའི་གསང་བའི་ཐེག་པ་ཉིད་སྟོན་པར་མཛད་ཅིང་། དེ་རྣམས་སྲིན་པོ་བློ་གྲོས་ཐབས་ལྡན་གྱིས་གསེར་གྱི་གླེགས་བམ་ལ་བཻ་ཌཱུརྱ་ཞུན་

༄༅། །མས་བྲིས་ནས་དགོངས་པའི་རྩལ་བདུན་གྱིས་ནམ་མཁའ་ལ་སྦས། དེའི་ཚེ་དེའི་བྱིན་བརླབས་ཀྱིས་ས་ཧོ་རའི་རྒྱལ་པོ་ཛཿས་
རྨི་ལྟས་ངོ་མཚར་བ་བདུན་རྨིས་ཏེ། ཇི་སྐད་དུ། སྐུ་གསུང་ཐུགས་རྟགས་ཐིམ་པ་དང་། །རིན་ཆེན་གླེགས་བམ་བབས་པ་དང་། །ཆོས་ཀྱི་
བགྲོ་བ་བྱས་པ་དང་། །ཀུན་གྱིས་དམ་པར་བསྒྲགས་པ་དང་། །མཆོད་པ་ཆེན་པོ་བྱས་པ་དང་། །རིན་ཆེན་ཆར་དུ་བབས་པ་དང་། །སངས་
རྒྱས་ས་ལ་ལུང་བསྟན་པའོ། །ཞེས་པའི་རྨི་ལྟས་དང་མཐུན་པར་རྒྱུད་སྡེའི་གླེགས་བམ་རྣམས་མི་ཡུལ་དུ་དངོས་སུ་བབས་ཏེ། ཀྲི་ལའི་
རྒྱུད་རྣམས་ཝཱ་རཱ་ཎ་སཱིའི་ཡུལ་དུ་བབས། ཨུ་པ་ཡའི་རྒྱུད་རྣམས་རི་བོ་བྱ་རྐང་ཅན་དང་བསིལ་བའི་ཚལ་དུ་བབས། ཡོ་གའི་རྒྱུད་རྣམས་དུར་
ཁྲོད་མེ་རི་འབར་བའི་རྩེ་མོར་བབས། མ་ཧཱ་ཡོ་གའི་རྒྱུད་རྣམས་ས་ཧོ་རའི་ཡུལ་དུ་རྒྱལ་པོ་ཆེན་པོ་ཛཿཡི་ཁང་སྟེང་དུ་ཏནྟྲ་ཆེན་པོ་སྡེ་བཅོ་བརྒྱད་ཀྱི་

ཆར་བབས། ལུང་ཨ་ནུ་ཡོ་གའི་རྒྱུད་སིངྒྷ་ལའི་གླིང་དུ་གླེགས་བམ་དང་བཅས་ཏེ་བབས་སོ། །ཨ་ཏི་ཡོ་ག་ནི་ཨུ་རྒྱན་ཐོར་ཅོག་ཅན་དུ་བབས་ཏེ། 
དེ་ལ་ནི། རྡོ་རྗེ་གདན་གྱི་ནུབ་བྱང་ཨུ་རྒྱན་ཐོར་ཚུགས་ཅན་གྱི་ཡུལ་དྷ་ན་ཀོ་ཤའི་གླིང་ཞེས་བྱ་བར་བཀྲ་ཤིས་བདེ་བྱེད་བརྩེགས་པའི་གཙུག་ལག་ཁང་ལ་
གཙུག་ལག་ཁང་ཕྲ་མོ་སྟོང་ཕྲག་དྲུག་བརྒྱ་དང་བརྒྱད་ཀྱིས་བསྐོར་བའི་བར་ན། གསེར་གྱི་དྲྭ་བས་སྨྲས་པ། མི་ཁྱིམ་འབུམ་སུམ་ཅུ་རྩ་གཉིས་
དང་ལྡན་པ་ན། རྒྱལ་པོ་ཨུ་པ་རཱ་ཛ་དང་བཙུན་མོ་འོད་ལྡན་མ་གཉིས་ཀྱི་སྲས་མོ། སུ་དྷརྨ་ཞེས་བྱ་བའི་དགེ་སློང་མ་ཞིག་དེ་ལས་དཔག་ཚད་
གཅིག་འདས་པའི་ནུབ་ཕྱོགས་གསེར་གྱི་བྱེ་མ་བརྡལ་བའི་རྒྱ་མཚོའི་གླིང་ན་བཞུགས་པའི་རྨི་ལམ་ན་ཤེལ་གྱི་མི་དཀར་པོ་ཞིག་གིས་ཤེལ་བུམ་
བདུད་རྩིས་གང་བ་ཞིག་སྤྱི་བོར་བཞག་ནས་དབང་བསྐུར་བས་སྟོང་གསུམ་འོད་ཀྱིས་གསལ་བ་རྨིས་སོ། །དེ་ནས་ཟླ་དགུ་ངོ་བཅུ་ན། རྩིབས་

༄༅། །མ་གཡས་པ་དེ་གོ་བར་ནས་ཁྱེའུ་མཚན་དཔེ་བརྒྱན་པ་ཞིག་བལྟམས་པ་དང་ཡུམ་གྱིས་སྨྲས་པ། ཕ་མེད་བུ་འདི་འཇིག་
རྟེན་འདྲེ་ལས་གཞན་པ་སུ། །གལ་ཏེ་ལྷ་དང་ལྷ་མིན་སྣ་ཚོགས་གཟུགས། །འདི་ལྟར་བྱུང་བའི་དཔེ་ནི་སུས་མཐོང་མེད། །འདི་ནི་ལོག་སྲེད་
འགྲོ་བས་དཔྱས་གྱུར་སྡིག་རེ་ཆེ། །ཞེས་བརྗོད་ནས་ཐལ་ཁུང་དུ་བོར་བ་ལས། བར་སྣང་ནས་ལྷས་སྐུ་ཁྲུས་གསོལ་ཞིང་། མགོན་པོ་ཆེན་པོ་
བཅོམ་ལྡན་འདས། །རང་བཞིན་རྣམ་སྣང་འཇིག་རྟེན་མགོན། །བདག་ཀྱང་རབ་ཏུ་སྐྱབས་པ་དང་། །ནམ་མཁའི་རྡོ་རྗེ་དེང་བདག་གསོལ། །
ཞེས་བཀྲ་ཤིས་བརྗོད་ཅིང་། མཁའ་འགྲོ་མ་རྣམས་ཀྱིས་མཆོད་པ་དང་། ལྷ་ཀླུ་གནོད་སྦྱིན་ལ་སོགས་པས་ཙནྡན་དང་གུར་གུམ་གྱི་ཆུའི་ཆར་
འབེབས་པ་དང་། འཇིག་རྟེན་སྐྱོང་བ་རྣམས་ཀྱིས་རྔ་བོ་ཆེ་བརྡུང་བ་དང་། དུང་འབུད་པ་དང་། རྒྱལ་མཚན་དང་བ་དན་སློང་བ་དང་། དྲང་

སྲོང་གི་རྒྱལ་པོ་རྣམས་ཀྱིས་སྤྲིན་སྨན་གྱི་སྤྲིན་གཏིབས་པ་མཐོང་བ་ན། སླར་བླང་ནས་བཟོད་པར་གསོལ་ཏེ། སྤོས་ཆུ་དང་འོ་མས་བཀྲུས་ཏེ་
གསོས་པས་མཚོ་ཆེན་པོ་ལ་གནས་པའི་པདྨ་ལྟར་ཆེར་བསྐྱེད་དོ། །དེ་ཚེ་རོ་ལངས་དྷེ་ཝ་མཚན་དུ་གསོལ། དེ་ནས་ལོ་བདུན་ན་ཆོས་ཐམས་
ཅད་ཀྱི་ཚིག་དོན་ཐམས་ཅད་མ་བསླབས་པར་ཐུགས་སུ་འཁྲུངས་ཏེ། རྒྱལ་པོ་ཨུ་པ་རཱ་ཛའི་མཆོད་གནས་པཎྜི་ཏ་ལྔ་བརྒྱ་དང་རྩོད་པ་ལས། 
སློབ་དཔོན་རྒྱལ་ནས་པཎྜི་ཏ་རྣམས་ཀྱིས་ཕྱག་མཛད་དེ་ཞབས་སྤྱི་བོར་བླངས་ནས། སློབ་དཔོན་པྲཛྙཱ་བྷ་ཝར་མཚན་གསོལ། རྒྱལ་པོའང་
དགྱེས་ཏེ་དགའ་རབ་རྡོ་རྗེར་མཚན་གསོལ། མཁའ་འགྲོ་མ་རྣམས་ཀྱིས་རོ་ལངས་ཐལ་མདོག་མཚན་གསོལ། ཡུལ་མི་རྣམས་ཀྱིས་ཡུམ་
གྱིས་བཀྲོངས་ཀྱང་མ་གཤེགས་པས་རོ་ལངས་བདེ་བར་མཚན་གསོལ་ལོ། །དེ་ནས་བྱང་ཕྱོགས་རི་བོ་ཉི་མ་རབ་ཏུ་སྣང་བྱེད་ལ་ལོ་སོ་གཉིས་ཀྱི་

༄༅། །བར་དུ་སྐུ་མཉམ་པར་བཞག་ནས། སླར་ཡང་དུར་ཁྲོད་མེ་རི་འབར་བར་ཕྱག་ན་རྡོ་རྗེ་ལ་རང་བཞིན་རྫོགས་པ་ཆེན་པོའི་དབང་ཡང་
གསང་བླ་མེད་ཀྱི་གདམས་པ་དང་བཅས་ཡོངས་སུ་རྫོགས་པར་ཞུས་ཏེ་གནས་པས། རི་དེ་ལ་མེ་ཏོག་གི་ཆར་འབེབས་ཤིང་མུ་སྟེགས་ཀྱི་བསྟན་པ་
ཉམས་པར་བྱས་སོ། །ཞེས་སྒྲ་བྱུང་བ་མུ་སྟེགས་ཀྱི་རྒྱལ་པོས་ཤེས་ཏེ་གཤེད་མ་ལ་བསྒོས་ནས་སློབ་དཔོན་དྲུང་དུ་འོངས་བ་དང་དེ་དག་རེངས་པར་
གྱུར་ཏེ། སློབ་དཔོན་ཏིང་ངེ་འཛིན་ལ་བཞེངས་ནས་སྤྲིན་གྱི་གསེབ་ལ་ལམ་ཕྱུང་སྟེ་གཤེགས་པ་མཐོང་ནས་ཐམས་ཅད་ཀྱིས་བཟོད་པར་གསོལ། 
ལྟ་ལོག་དོར་ནས་སངས་རྒྱས་ཀྱི་བསྟན་པ་ལ་བཀོད་དོ། །དེ་ནས་སྔར་གྱི་སངས་རྒྱས་ཀྱིས་གསུངས་པའི་སྡེ་སྣོད་དང་། ཁྱད་པར་རྫོགས་
པ་ཆེན་པོ་འབུམ་ཕྲག་དྲུག་ཅུ་རྩ་བཞི་ཐུགས་ལ་བཞུགས་པ་རི་མ་ལ་ཡའི་རྩེར་རྒྱུད་ལུང་མན་ངག་ཏུ་བསྡུས་པ་གླེགས་བམ་ལ་བཀོད་ནས། རྡོ་རྗེ་

མཁའ་འགྲོ་བདེ་བའི་རོ་ལྡན་དང་། ཡོན་ཏན་མཁའ་འགྲོ་བདེ་བྱེད་སེར་མོ་གཉིས་ལ་གསུངས་ནས། སླར་འཇིག་རྟེན་དང་འཇིག་རྟེན་ལས་
འདས་པའི་མཁའ་འགྲོ་རྣམས་ལ་གཏད་ནས། སློབ་དཔོན་ཉིད་དུར་ཁྲོད་བསིལ་བའི་ཚལ་ན་བཞུགས་སོ། །དེའི་ཚེ་རྡོ་རྗེ་གདན་གྱི་ནུབ་
ཕྱོགས་རིམ་པ་གཉིས་པ་ཞེས་བྱ་བའི་གྲོང་ཁྱེར་ན། བྲམ་ཟེ་ལེགས་ལྡན་སྟོན་པ་དང་། ཡུམ་སྣང་བ་སྒྲོན་མའི་སྲས་སློབ་དཔོན་འཇམ་
དཔལ་བཤེས་གཉེན་ཞེས་བྱ་བ་རིག་པའི་གནས་ལྔ་ལ་མཁས་པ་ཞིག་ཡོད་པ་ལ། འཕགས་པ་འཇམ་དཔལ་རྣོན་པོས་ལུང་བསྟན་པ། 
ཀྱེ་རིགས་ཀྱི་བུ་ཚེ་གཅིག་གིས་སངས་རྒྱས་པར་འདོད་ན། དུར་ཁྲོད་ཆེན་པོ་བསིལ་བའི་ཚུལ་དུ་སོང་ཞིག་ཅེས་ཐོས་མ་ཐག་ཏུ་ཕྱིན་པས། 
སློབ་དཔོན་དགའ་རབ་རྡོ་རྗེ་དང་མཇལ་ནས་གདམས་པ་ཞུས་པས་དབང་ཁྲིད་རྫོགས་པར་མཛད་པ་དང་། ཡང་རྒྱ་ནག་པོའི་གྲོང་ཁྱེར་ཤོ་ཁྱམས་

༄༅། །ནག་པོ་ཞེས་བྱ་བ་ནི། ཁྱིམ་བདག་དགེ་བའི་བློ་ཅན་དང་། ཡུམ་སྣང་བ་རབ་ཏུ་མཁྱེན་ལྡན་མའི་སྲས་སློབ་དཔོན་ཆེན་པོ་ཤྲཱི་སེདྷ་ཞེས་བྱ་བ་སྦྱངས་
པའི་ཡོན་ཏན་དང་ལྡན་པ་ཞིག །གྲོང་ཁྱེར་དེ་ནས་ནུབ་ཕྱོགས་ཀྱི་གྲོང་ཁྱེར་གསེར་ལྡན་དུ་འགྲོ་བའི་ལམ་ཁར་ནམ་མཁའི་དཀྱིལ་ན་འཕགས་པ་སྤྱན་
རས་གཟིགས་བྱོན་ནས་ལུང་བསྟན་པ། ཀྱེ་ སྐལ་ལྡན་ཚེ་གཅིག་གིས་འབྲས་བུ་ངེས་པར་འདོད་ན་དུར་ཁྲོད་བསིལ་བའི་ཚལ་དུ་སོང་ཞིག་ཅེས་
གསུངས་སོ། །དེ་ནས་འབྲས་བུ་གསང་སྔགས་ཉིད་མྱུར་དུ་རྟོགས་པའི་ཕྱིར་རི་བོ་རྩེ་ལྔའི་ཤར་ཕྱོགས་སུ་སློབ་དཔོན་བྷེ་ལ་ཀིརྟི་ལས་སྔགས་ཕྱི་
ནང་གི་རྒྱུད་ལུང་མན་ངག་རྫོགས་པར་བསླབས་ཏེ་ཁྲུས་ཀྱི་རྫིང་བུར་ཞུགས་པ་ན་ཡང་སྔར་བཞིན་ལུང་བསྟན་པས། ས་ལ་ཁྲུ་གང་གི་མ་རེག་པར་
ཞག་དགུ་ནས། དུར་ཁྲོད་ཆེན་པོ་བསིལ་བའི་ཚལ་དུ་སློབ་དཔོན་ཆེན་པོ་དགའ་རབ་རྡོ་རྗེ་དང་མཇལ་ནས་ལོ་ཉེར་ལྔ་བར་ཐིག་ལེ་མཆོག་གི་རྒྱུད་ལུང་

མན་ངག་དང་བཅས་པའི་དབང་ཁྲིད་ཞུས་ནས་ཉམས་སུ་བླངས་པས་འོད་གསལ་ཆུའི་ཟླ་བ་ལྟ་བུའི་ལུས་ཐོབ་ནས་དངོས་གྲུབ་བརྙེས་སོ། །དེ་ནས་
སློབ་དཔོན་དགའ་རབ་རྡོ་རྗེ་འོད་ཕུང་དུ་གཤེགས་པ་ལ། འཇམ་དཔལ་བཤེས་གཉེན་གྱིས་སྨྲེ་སྔགས་ཕྱུང་བ། ཀྱེ་མ་ཀྱི་ཧུད་ཀྱེ་མ་ཀློང་། །སྟོན་
པའི་སྒྲོན་མེའི་འོད་ནུབ་ན། །འཇིག་རྟེན་མུན་པ་གང་གིས་སེལ། །ཞེས་བརྗོད་པས། རིན་པོ་ཆེའི་གའུ་སེན་གང་བ་ནས་ཚིག་གསུམ་གནད་
དུ་བརྡེག་པའི་འདས་རྗེས་བབས་སོ། །དེ་ནས་འཇམ་དཔལ་བཤེས་གཉེན་གྱིས་རང་བཞིན་རྫོགས་པ་ཆེན་པོའི་ཆོས་རྣམས་སེམས་ཀློང་མན་
ངག་གི་སྡེ་གསུམ་དུ་ཕྱེ་ནས། དེ་དག་གི་སྙིང་པོ་ཐིག་ལེ་མཆོག་གི་ཆོས་ཉིད་ལས། སྙན་བརྒྱུད་དང་བཤད་བརྒྱུད་གཉིས་སུ་ཕྱེ་སྟེ། སྙན་
བརྒྱུད་གསང་བ་རྣམས་ནི་རིམ་པར་མཆན་དུ་བཏབ་ནས་བཤད་རྒྱུད་ཀྱི་སྣོད་མ་རྙེད་པས། དཔེ་རྣམས་རྡོ་རྗེ་གདན་གྱི་བྱང་ཤར་ན་ཕ་ཝང་རྡོ་རྗེ་

༄༅། །རྒྱ་གྲམ་ཅན་དུ་གཏེར་དུ་སྦས་ཏེ་དུར་ཁྲོད་སོ་ས་གླིང་དུ་གཤེགས་སོ། །དེའི་ཚེ་ན་མཁས་པ་ཤྲཱི་སིདྷ་ཡང་སོས་གླིང་དུ་བྱོན་
ནས༑ འཇམ་དཔལ་བཤེས་གཉེན་ལས་གདམས་པ་གཏད་རྒྱ་དང་བཅས་པ་ཞུས་པས་གནང་སྟེ་གདམས་པ་བསྟན་ནས། དཔེ་རྣམས་ལུང་
བསྟན་ཏེ། དུར་ཁྲོད་དེ་ཉིད་དུ་ནམ་མཁའ་འོད་ཕུང་དུ་གཤེགས་དུས། ཤྲཱི་སིངྷས། ཀེམ་ཀྱི་ཧུད་སོགས་སྨྲེ་སྔགས་བཏོན་པས། རིན་པོ་
ཆེའི་གའུ་ནས་སྒོམ་ཉམས་དྲུག་པ་ཞེས་བྱ་བའི་འདས་རྗེས་བབས་སོ། །དེ་ནས་སློབ་དཔོན་ཤྲཱི་སིདྷས་རྡོ་རྗེ་གདན་གྱི་ཕ་ཝང་ནས། དཔེ་རྣམས་
ཕྱུང་སྟེ། རྒྱ་ནག་པོའི་ཡུལ་དུ་བྱང་ཆུབ་འབྱུང་བའི་ཤིང་དྲུང་དུ་བྱོན་ཏེ། གསང་བ་མཆོག་གི་དཔེ་རྣམས་ལ་ཕྱི་སྐོར། ནང་སྐོར། གསང་
སྐོར༑ གསང་བ་བླ་མེད་ཀྱི་སྐོར་དང་བཞི་ཕྱེས་ནས་སྐོར་དང་པོ་གསུམ་ནི། བཀྲ་ཤིས་ཁྲི་སྒོའི་ལྷ་ཁང་གི་ཀ་བའི་བསམ་ལེར་སྦས། ཐ་མ་

ནི་བཅངས་པ་ལས། མཁའ་འགྲོ་མས་ལུང་བསྟན་པ་བཞིན་དེ་ཡང་དེ་ཉིད་དུ་སྦས་ནས་མི་སྣང་བར་མཛད་དེ། དུར་ཁྲོད་ཆེན་པོ་བསིལ་
སྦྱིན་སོགས་སུ་གཤེགས་སོ། །གཞན་ཡང་སློབ་དཔོན་འཇམ་དཔལ་བཤེས་གཉེན་ཉིད་ལོ་སུམ་བརྒྱ་ཉེར་ལྔ་ནས། སླར་རྫུས་སྐྱེས་སུ་
འཁྲུངས་ནས། འཇམ་དཔལ་བཤེས་གཉེན་ཕྱི་མ་ཞེས་བྱ་བས་རྫོགས་པ་ཆེན་པོའི་བསྟན་པ་ཕྱོགས་མཐར་ཁྱབ་པར་མཛད་པའི་ལོ་རྒྱུས་ཡོད་
དོ༑ །སློབ་དཔོན་ཤྲཱི་སིདྷ་ལ་སློབ་མ་མཆོག་གསུམ་བཞུགས་པ། བཱི་མ་ལ། ཡེ་ཤེས་མདོ། ཨུ་རྒྱན་ཆེན་པོ་གསུམ་ཡིན། དང་པོ་
གཉིས་ཀྱི་ལོ་རྒྱུས་ནི། རྒྱ་གར་ནུབ་ཕྱོགས་གླང་པོའི་སྒང་ཞེས་བྱ་བའི་གྲོང་ཁྱེར་ན། ཁྱིམ་བདག་བདེ་ལྡན་འཁོར་ལོ་དང་། ཡུམ་གསལ་
རིག་མ་ཞེས་བྱ་བའི་སྲས་སློབ་དཔོན་ཆེན་པོ་བཱི་མ་མི་ཏྲ་དང་། རྒྱ་གར་ཤར་ཕྱོགས་ཀ་མ་ལའི་གྲོང་ཁྱེར་ན། ཡབ་གདོལ་པ་ཤན་ཏིང་ལག་

༄༅། །པ་དང་། ཡུམ་དགེ་བའི་སེམས་ལྡན་གཉིས་ཀྱི་སྲས་ཡེ་ཤེས་མདོ་ཞེས་བྱ་བ་གཉིས་རིག་པའི་གནས་ལྔ་ལ་མཁས་
ཤིང་༑ རྡོ་རྗེ་གདན་ལ་བཞུགས་པའི་ཚེ་ནུབ་ཕྱོགས་སུ་རྒྱང་གྲགས་གཅིག་གི་ས་ན་འདམ་བུའི་ཚལ་མཐུག་པོ་སྐྱོ་བསངས་ལ་བྱོན་དུས། 
སྟེང་གི་ནམ་མཁའ་ནས་རྡོ་རྗེ་སེམས་དཔས་ལུང་བསྟན་པ། ཀྱེ་རིགས་ཀྱི་བུ་གཉིས། སྐྱེ་བ་ལྔ་བརྒྱར་པཎྜི་ཏའི་ལུས་བླངས་ཀྱང་འབྲས་
བུ་མ་ཐོབ་པས་ཚེ་གཅིག་གིས་གྲོལ་བར་འདོད་ན་རྒྱ་ནག་པོའི་དུར་ཁྲོད་བསིལ་སྦྱིན་དུ་སོང་ཞིག །ཅེས་པ་ཐོས་མ་ཐག་ཏུ། བཱི་མ་ལ་བྱོན་
པས༑ ཤྲཱི་སིདྷ་དང་མཇལ་ནས། སྙན་བརྒྱུད་ཀྱི་གདམས་པ་རྣམས་དང་། ཕྱི་ནང་གསང་བའི་སྐོར་རྣམས་རྫོགས་པར་གནང་སྟེ། 
སླར་རྒྱ་གར་དུ་བྱོན་པའི་ཚེ་གྲོང་ཁྱེར་དགའ་བྱེད་ཀྱི་འདབས་སུ་ཡེ་ཤེས་མདོ་དང་མཇལ་དུས་སྔར་གྱི་དྲན་པ་སད་ནས་དམ་པ་དང་མཇལ་ལམ་

དྲིས་པས། སངས་རྒྱས་ཀྱི་སྤྲུལ་པ་དང་མཇལ་ལོ་གསུངས་ནས། བཱི་མ་ལ་དུར་ཁྲོད་ཐ་ཆུང་དུ་སྤྱོད་པ་ལ་གཤེགས་སོ། །དེ་ནས་ཡེ་
ཤེས་མདོ་དུར་ཁྲོད་བསིལ་སྦྱིན་དུ་བྱོན་ཏེ། སློབ་དཔོན་ཆེན་པོ་ཤྲཱི་སིདྷ་དང་མཇལ་ནས་རྗེས་སུ་བཟུང་བར་ཞུས་པས་གནང་སྟེ། སྔོན་ལ་
སྙན་བརྒྱུད་དང་ཐིག་ལེ་ཕྱི་ནང་གསང་བའི་སྐོར་རྣམས་གནང་། དེ་ནས་ཡང་གསང་བླ་མེད་རྣམས་གནང་སྟེ་དཔེ་རྣམས་ཀྱང་ལུང་བསྟན་
ཏོ༑ །དེ་ཚེ་ཤྲཱི་སིདྷ་ཡང་འོད་ཕུང་དུ་གཤེགས་པ་ལ། ཛྙཱ་ན་སཱུ་ཏྲས། ཀྱེ་མ་ཀྱི་ཧུད་སོགས་སྨྲེ་སྔགས་བྱུང་བས། རིན་པོ་ཆེའི་གའུ་
ནས་གཟེར་བུ་བདུན་པ་ཞེས་བྱ་བའི་འདས་རྗེས་བབས་སོ། །དེ་ནས་ཡེ་ཤེས་མདོས་བཀྲ་ཤིས་ཁྲི་སྒོ་ནས་དཔེ་རྣམས་ཕྱུང་སྟེ། རྒྱ་གར་དུར་ཁྲོད་
བྷ་སིང་ཞེས་བྱ་བར་བཞུགས་སོ། །དེའི་ཚེ་བཱི་མ་ལ་ལ་མཁའ་འགྲོ་མ་དཔལ་གྱི་བློ་གྲོས་མས་ལུང་བསྟན་པ། ཀྱི་སྐལ་ལྡན་སྔར་བས་ཟབ་

པའི་གདམས་པ་ཞིག་བཞེད་ན་དུར་ཁྲོད་བྷ་སིང་དུ་སོང་ཞིག་ཅེས་པ་ཐོས་མ་ཐག་ཏུ་བྱོན་པས། ཡེ་ཤེས་མདོ་དང་མཇལ་ཏེ་
ཏེ་གདམས་པ་ཞུས་པས། རྫོགས་པར་གནང་སྟེ་འོད་ཕུང་དུ་གཤེགས་པ་ལས། ཀྱེ་མ་ཀྱི་ཧུད་སོགས་སྨྲེ་སྔགས་ཕྱུང་བས་རིན་པོ་ཆེའི་གའུ་
ནས་བཞག་ཐབས་བཞི་པ་ཞེས་བྱ་བའི་འདས་རྗེས་བབས་སོ། །དེ་ནས་བཱི་མ་ལ་ཉིད་རྒྱ་གར་ཤར་ཕྱོགས་ཀྱི་ཀ་མ་རུའི་རྒྱལ་པོ་སེངྒེ་བཟང་པོའི་
མཆོད་གནས་མཛད་ནས་ཉིན་པར་བཞུགས། མཚན་མོར་དུར་ཁྲོད་དུ་མཁའ་འགྲོ་རྣམས་ལ་ཆོས་བསྟན། ཡང་སྤྲུལ་པས་རྒྱ་གར་ནུབ་ཕྱོགས་
བྷི་རུའི་གྲོང་ཁྱེར་དུ་ཉིན་མོ་རྒྱལ་པོ་དྷརྨ་ཕ་ལའི་མཆོད་གནས་བཞུགས། མཚན་མོར་དུར་ཁྲོད་རབ་སྣང་དུ་མཁའ་འགྲོར་ཆོས་སྟོན། ཡང་
གྲོང་ཁྱེར་སེར་སྐྱ་ན་རྒྱལ་པོ་ཨིནྡྲ་བྷོ་དྷི་ཆུང་བའི་མཆོད་གནས་ཀྱང་མཛད་དོ། །ཁྱད་པར་དུ་ཨུ་རྒྱན་ཆེན་པོ་ནི། དུས་གསུམ་རྒྱལ་བ་ཐམས་

ཅད་ཀྱི་ཕྲིན་ལས་གཅིག་ཏུ་བསྡུས་པའི་བདག་ཉིད། སངས་རྒྱས་སྐུ་གསུམ་ལས་སྤྲུལ་པའི་སྐུ་བྱོན་ནས། མདངས་ལྡན་རྒྱ་མཚོའི་གླིང་དུ་
པདྨའི་སྡོང་པོ་ལ་ཕའི་རྒྱུ་ལས་མ་བྱུང་། མའི་རྐྱེན་ལས་མ་སྐྱེས། རང་བྱུང་རིག་པ་ཐོལ་སྐྱེས་སུ་མེ་ཏོག་པདྨའི་སྦུབས་ནས་སྐུ་འཁྲུངས། 
ཨུ་རྒྱན་གྱི་ཡུལ་དུ་རྒྱལ་སྲིད་ཆོས་བཞིན་དུ་བསྐྱངས། མཐར་ཐར་པའི་ཆོས་དང་མི་མཐུན། སེམས་ཅན་གྱི་དོན་མི་འབྱུང་བར་དགོངས་ནས། 
རྒྱལ་སྲིད་སྤངས་ནས་རྒྱ་གར་གྱི་ཡུལ་དུ་མཐུན་འཇུག་གི་སྤྱོད་པས་ཐོས་བསམ་དང་། རིག་གནས་མཐའ་དག་ལ་སྦྱངས་པའི་ཚུལ་བསྟན། 
དུར་ཁྲོད་བརྒྱད་དུ་བརྟུལ་ཞུགས་ཀྱི་སྤྱོད་པ་མཛད། མཁའ་འགྲོ་ཐམས་ཅད་དབང་དུ་བསྡུས། དུར་ཁྲོད་དགའ་བའི་ཚལ་དུ་མཁའ་འགྲོ་
བདུད་འདུལ་མས་དབང་བསྐུར། རྡོ་རྗེ་ཕག་མོས་རྒྱུད་དང་གདམས་པ་ཐམས་ཅད་གཏད། ལྷ་སྲིན་སྡེ་བརྒྱད་དབང་དུ་མཛད། སློབ་

༄༅། །དཔོན་པྲ་བྷ་ཧསྟི་ལས་རབ་ཏུ་བྱུང་། མུ་སྟེགས་ཀྱིས་རྒོལ་བ་ཐམས་ཅད་ཚར་བཅད། རིག་འཛིན་བརྒྱད་སོགས་ལས་
བརྒྱུད་ལུང་མན་ངག་མཐའ་དག་གསན་ནས་དངོས་གྲུབ་བརྙེས། ལྷ་ལྕམ་མེ་ཏོག་མནྡྷཱ་ར་བ་དབང་དུ་མཛད་ནས། རྡོ་རྗེ་ལྟ་བུའི་ཚེ་ཡི་རིག་འཛིན་
བརྙེས༑ ཟ་ཧོར་དང་། ཨུ་རྒྱན་གྱི་ཡུལ་སོགས་རྒྱ་གར་གྱི་ཡུལ་ཐམས་ཅད་ཆོས་ལ་བཀོད་ནས་བཞུགས་པའི་ཚེ། རྡོ་རྗེ་ཕག་མོས། 
སྐལ་ལྡན་འབྲས་བུ་ཚེ་གཅིག་ངེས་པའི་ལུང་། །གང་དང་མི་འདྲ་ཀུན་གྱིས་མི་རྟོགས་པ། །ཤྲཱི་སིདྷ་རྡོ་རྗེའི་ཐུགས་ལ་གནས། །རྩུབ་
འགྱུར་ཚུལ་དུ་དགོངས་པ་རྙེད་པར་འགྱུར། །ཞེས་གསུངས་པས། དེ་མ་ཐག་རྩུབ་འགྱུར་ཚལ་གྱི་དུར་ཁྲོད་ཆེན་པོར་རྫུ་འཕྲུལ་གྱིས་བྱོན་
ཏེ༑ སློབ་དཔོན་ཤྲཱི་སིདྷ་ལ་རྗེས་སུ་བཟུང་བར་ཞུས་པས་གནང་སྟེ། རྫོགས་པ་ཆེན་པོ་ནམ་མཁའ་དང་མཉམ་པའི་རྒྱུད་སོགས་སེམས་

ཀློང་མན་ངག་གི་སྐོར་མཐའ་དག་གསུངས་ཤིང་། ཁྱད་པར་ཐིག་ལེ་ཕྱི་ནང་གསང་བའི་སྐོར་མ་ལུས་པ་གསན་དུས་ཡང་ཞུས་པ། སློབ་
དཔོན་ཆེན་པོ་ལགས། ཚེ་འདིར་ཟག་བཅས་ཀྱི་ཕུང་པོ་མི་སྣང་བར་ལོངས་སྐུའི་ཞིང་མཐོང་ཞིང་། ཆོས་སྐུའི་ཞིང་ཁམས་སུ་སངས་
རྒྱས་པའི་གདམས་ངག་གཅིག་གནང་བར་ཞུ་འཚལ་ཞེས་གསོལ་བ་དང་། ཤྲཱི་སིདྷས་གསུངས་པ། རིགས་ཀྱི་བུ་ཤིན་ཏུ་ལེགས་ཀྱི་
ཆོས་ཐམས་ཅད་ཀྱི་ཡང་རྩེ། ལྟ་བ་ཐམས་ཅད་ཀྱི་ཞེ་ཕུག །ཐེག་པ་ཐམས་ཅད་ལས་འདས་ཤིང་། མཁའ་འགྲོ་ཐམས་ཅད་ཀྱི་སྙིང་
ཐིག །གསང་བ་བས་ཀྱང་ཆེས་གསང་བའི་དོན། འོད་གསལ་རྡོ་རྗེ་སྙིང་པོའི་ཐེག་པ་ཆེན་པོ། སེམས་ལས་འདས་པ་ཡིད་དང་བྲལ་
བ༑ རྣམ་པར་ཤེས་པའི་སྤྱོད་ཡུལ་དུ་མ་གྱུར་པ། ཡིན་མིན་གྱི་མཐའ་ལ་མི་གནས་ཤིང་ལྟ་སྒོམ་བསྐྱེད་རྫོགས་ཀྱི་ཡུལ་ལས་འདས་པ། 

༄༅། །དུས་གསུམ་རྒྱལ་བའི་ཡུམ། རིག་འཛིན་ཆེན་པོ་རྣམས་ཀྱི་ཉེ་ལམ། མཐར་ཐུག་གི་མན་ངག་བླ་མེད། ལོ་གསུམ་
གྱིས་སངས་རྒྱས་ཀྱི་བྱང་ཆུབ་འགྲུབ་པའི་གདམས་པ་ཞིག་ཡོད་ཀྱི་བསྟན་པར་བྱའོ་གསུངས་ནས། རྫོགས་པ་ཆེན་པོ་ཡང་གསང་རྡོ་རྗེ་སྙིང་པོའི་
དབང་དང་། དེའི་ཉམས་ལེན་མན་ངག་གི་ཡི་གེ་རབ་ཏུ་མང་པོ་དང་། དེའི་རྒྱབ་རྟེན་དུ། སྒྲ་ཐལ་འགྱུར་རྩ་བའི་རྒྱུད། ཡི་གེ་མེད་པ་
གཞིའི་རྒྱུད། སྐུ་གདུང་འབར་བ་རྟགས་ཀྱི་རྒྱུད། རྫོགས་པ་རང་བྱུང་དབང་གི་རྒྱུད། ངོ་སྤྲོད་སྤྲས་པའི་རྒྱུད། སྒྲོན་མ་འབར་བ། 
རིག་པ་རང་ཤར། རྡོ་རྗེ་སེམས་དཔའ་སྙིང་གི་མེ་ལོང་། རིན་ཆེན་སྤུངས་པ། ཉི་ཟླ་ཁ་སྦྱོར། ནོར་བུ་ཕྲ་བཀོད། རིག་པ་རང་
གྲོལ༑ མུ་ཏིག་ཕྲེང་བ། ཀུན་ཏུ་བཟང་པོ་ཐུགས་ཀྱི་མེ་ལོང་། བཀྲ་ཤིས་མཛེས་ལྡན། སེངྒེ་རྩལ་རྫོགས། ཀློང་དྲུག་གི་རྒྱུད། 

ཀུན་ཏུ་བཟང་མོ་ཀློང་གསལ་ཉི་མའི་རྒྱུད་དང་བཅོ་བརྒྱད་ཡོངས་སུ་རྫོགས་པར་གསུངས་ཤིང་བསྟན་པ་གཏད་དེ་ལོ་ཉེར་ལྔའི་བར་དུ་གདམས་
པའི་ཐོས་བསམ་མཛད་ཅིང་བཞུགས་སོ། །དེ་ནས་དུར་ཁྲོད་སོ་ས་གླིང་དུ་བྱོན། ལོ་གསུམ་ཉམས་སུ་བླངས་པས་སྐྱེ་ཤི་མེད་པ་ཆུའི་ཟླ་བ་
ལྟ་བུའི་སྐུ་གྲུབ་ནས། རྫུ་འཕྲུལ་གྱིས་མི་དང་མི་མིན་གྱི་འགྲོ་བ་མཐའ་དག་ལ་ཕན་པར་མཛད་ཅིང་། རྒྱ་གར་རྒྱལ་པོ་དྷརྨཱ་ཕ་ལའི་མཆོད་
གནས་སུ་ཉིན་པར་བཞུགས་ཤིང་། མཚན་མོ་དུར་ཁྲོད་བསིལ་བའི་ཚལ་དང་། སོ་ས་གླིང་དང་། རབ་སྣང་། དགའ་བྱེད། བྷ་
སིང་༑ ཐ་ཆུང་། འཇིགས་བྱེད་སོགས་དུར་ཁྲོད་མང་པོར་བྱོན་ཏེ། མཁའ་འགྲོ་འབར་བའི་སྤྲིན་ཕུང་དང་ལྷན་ཅིག་གསང་སྔགས་ཀྱི་ཀུན་ཏུ་
སྤྱོད་པས་གནས་པར་མཛད་དོ།། །།དེ་ཡན་ཆོད་རིག་འཛིན་བརྡའི་བརྒྱུད་པ་སྟེ། དེའང་རིགས་འཛིན་བརྡ་བརྒྱུད་ཅེས་པའི་རྒྱུ་

༄༅། །མཚན་ནི། རིགས་ནི་རྡོ་རྗེ་འཆང་ཁྱད་པར་གྱི་ཡོན་ཏན་དགུ་བཅུ་རྩ་དགུ་དང་ལྡན་པའི་རིགས་འཛིན་ནི་གནད་ལ་བརྟེན་ནས་
ཉམས་སུ་བླངས་པས་དེ་ཉིད་ཅི་འདྲ་བར་བྱེད་པའོ། །དེའང་སུས་འཛིན་ན་སྤྱིར་སྨོན་ལམ་དང་ལས་དག་པའི་སྐལ་ལྡན་རྣམས་ཀྱིས་འཛིན་ལ། 
ཁྱད་པར་དུ་སློབ་དཔོན་དགའ་རབ་རྡོ་རྗེ་ལ་སོགས་པའི་སྤྲུལ་པ་རྣམས་ཀྱིས་བརྒྱུད་པའི་ཚུལ་དུ་འཛིན་པའོ། །བརྡ་ནི་གསུམ་སྟེ། ངོ་བོ། 
ངེས་ཚིག །དབྱེ་བའོ། །དང་པོ་ངོ་ནི། གནད་ཐོག་ཏུ་འབེབས་པར་བྱེད་པ་ཨན་ཚུག་ལྟ་བུའོ། །གཉིས་པ་ངེས་ཚིག་ནི། གྲངས་ཚིག་
གིས་བརྡ་ཙམ་ལ་བརྟེན་ནས་ཆོས་ཉིད་གཏན་ལ་ཕབ་པར་བྱེད་པའོ། །གསུམ་པ་དབྱེ་བ་ལ་རང་བཞིན་གྱི་བརྡ་དང་། བྱས་ཤིང་བསྟན་པའི་
བརྡ་དང་། བརྗོད་པའི་བརྡ་སོགས་མང་ཡང་། འདིར་བརྗོད་པའི་བརྡ་སྟེ། ཚིག་ཙམ་མམ་སྒྲ་ཙམ་གྱི་བརྡ་ལ་བརྟེན་ནས་དོན་ཉམས་སུ་

མྱོང་བར་བྱེད་པ་ཐོད་རྒལ་དུ་སྐྱེ་བར་འགྱུར་བའི་གནད་དོ། །བརྒྱུད་ནི། དེ་ལྟ་བུའི་དོན་དེ་སུ་ལ་བརྒྱུད་ན་སྤྲུལ་པ་པོ་དགའ་རབ་རྡོ་རྗེ་སོགས་ལ་
བརྒྱུད༑ ཚུལ་ལམ་ཐབས་ཇི་ལྟར་བརྒྱུད་ན། གསང་སྔགས་ཐམས་ཅད་བརྡ་དུ་མ་ལ་བརྟེན་ནས་བརྒྱུད། དེས་ཇི་ལྟར་བརྒྱུད་ན། བུམ་
པ་ཚད་ལྡན་ནས་ཚད་ལྡན་དུ་བཀང་བ་ལྟར་ལྷག་མ་མེད་ཅིང་། མ་གང་བ་མེད་པ་ལྟར་བརྒྱུད། ཅིའི་ཕྱིར་བརྒྱུད་ན་མ་འོངས་པའི་སྐལ་ལྡན་
རྣམས་ལ་ངེས་པའི་དོན་གཅིག་ཆར་དུ་སྐྱེ་བའི་ཕྱིར་བརྒྱུད་པའོ། །གསུམ་པ་གང་ཟག་སྙན་ཁུང་དུ་བརྒྱུད་པ་ནི། བོད་ཁ་བ་ཅན་དུ་
འཕགས་པ་སྤྱན་རས་གཟིགས་ཀྱིས་སྤྲུལ་པའི་སྤྲེའུ་དང་བྲག་སྲིན་གཉིས་ལས་མིའི་འགྲོ་བ་མཆེད། དེ་ཡང་། ཆོས་དང་ཁྲིམས་དང་དཔོན་མེད་
ཇ་སིག་ཏུ་ཡོད་དུས་རྒྱ་གར་རྒྱལ་པོ་དམག་བརྒྱ་པའི་སྲས། རྐང་ལག་ཐམས་ཅད་ངང་པ་བཞིན་དུ་འབྲེལ་བ། སྤྱན་བྱ་མིག་ལྟར་ཡས་འགེབས་

༄༅། །པ༑ དེ་ལྟ་བུ་ཞིག་འདུག་ནས། ཡབ་ཀྱིས་འདི་མི་མ་ཡིན་པའི་བུར་འདུག་པས་སྤྱུགས་པར་རིགས་ཟེར་ནས། སྲས་
ཅུང་ཟད་ནར་སོན་པ་ན་སྤྱགས་བཏང་པས་ལས་དབང་གིས་རྐང་འཁྱར་ཏེ་བོད་ཡུལ་དུ་ཕེབ། ཕྱུགས་རྫི་དང་འཕྲད་ནས་གང་ནས་འོང་དྲིས་པ་ན་གནམ་
ལ་མཛུབ་མོ་བསྒྲེངས་པས། གནམ་གྱི་ལྷ་ཡིན་སྙམ་ནས་ཐམས་ཅད་ཀྱི་གཉའ་བར་ས་རྡོ་ཁུར་ནས་ཁྲི་བརྩིགས། དཔོན་དུ་མངའ་གསོལ་བ་དེ་
རྒྱལ་པོ་ལ་སྔ་བ་གཉའ་ཁྲི་བཙན་པོ་ཞེས་གྲགས་ཏེ། བྱང་ཆུབ་སེམས་དཔའ་སྒྲིབ་པ་རྣམ་སེལ་གྱི་སྤྲུལ་པ་ཡིན། དེ་ནས་རྒྱལ་རབས་མང་
ཞིག་སོང་བའི་ཚེ། འཕགས་པ་ཀུན་ཏུ་བཟང་པོའི་སྤྲུལ་པ་ལྷ་ཐོ་ཐོ་རི་སྙན་བཙན་གྱི་རིང་ལ་ཕོ་བྲང་ཡུམ་བུ་བླ་མཁར་གྱི་སྟེང་དུ། སྐུའི་རྟེན་
ཙིནྟ་མ་ཎིའི་སྐུ་དང་། གསུང་གི་རྟེན་མདོ་སྡེ་ཟ་མ་ཏོག་བཀོད་པ་དང་། སྤང་སྐོང་ཕྱག་བརྒྱ་པ་རྣམས་དང་། ཐུགས་ཀྱི་རྟེན་ཤེལ་གྱི་མཆོད་རྟེན་

ཁྲུ་གང་པ་རྣམས་བྱུང་སྟེ། དམ་པ་ཆོས་ཀྱི་དབུ་བརྙེས། དེ་ནས་རྒྱལ་རབ་ལྔ་ན་སྤྱན་རས་གཟིགས་ཀྱི་སྤྲུལ་པ་རྒྱལ་པོ་སྲོང་བཙན་སྒམ་པོ་བྱུང་སྟེ། 
མཐའ་འདུལ་དང་ཡང་འདུལ་གྱི་གཙུག་ལག་ཁང་རྣམས་དང་། ལྷ་སའི་གཙུག་ལག་ཁང་བཞེངས། རྗེ་བཙུན་སྒྲོལ་མའི་སྤྲུལ་པ་རྒྱ་ཟ་ཀོང་ཇོ་
དང་༑ ཇོ་མོ་ཁྲོ་གཉེར་ཅན་གྱི་སྤྲུལ་པ་བལ་བཟའ་ཁྲི་བཙུན་གཉིས་ཁབ་ཏུ་བསུས་པའི་རྫོངས་སུ་ཇོ་བོ་རྣམ་པ་གཉིས་སྤྱན་དྲངས། ཐུ་མི་སཾ་བྷོ་
ཊས་བོད་ཡི་གེ་མེད་པ་ལ་ཡི་གེའི་སྲོལ་བཏོད། རྒྱ་གར་པཎྜི་ཏ་ལྷ་རིག་པའི་སེངྒེ་ལས་སྒྲ་བསླབས་ཏེ། མདོ་སྡེ་དཀོན་མཆོག་སྤྲིན་སོགས་ཀྱི་
འགྱུར་མགོ་བཙུགས། རྒྱལ་པོའི་སྨིན་མཚམས་ནས་སྤྲུལ་པའི་དགེ་སློང་ཨཱ་ཀར་མ་ཏི་ཞེས་བྱ་བ་སྤྲུལ་ཏེ། རྒྱ་གར་གྱི་མུ་སྟེགས་རྒྱལ་པོ་བཏུལ། 
རྒྱ་གར་དང་ཟངས་གླིང་གི་མཚམས་བྱེ་མའི་གླིང་ཙན་དན་སྦྲུལ་སྙིང་གི་ཁོང་ནས་རང་བྱུང་འཕགས་པ་མཆེད་ལྔ་སྤྱན་དྲངས། ལྷ་སའི་བཅུ་གཅིག་

༄༅། །ཞལ་ཁྱད་པར་འཕགས་པ་བཞེངས། རྒྱལ་པོ་དེའི་རིང་ལ་སངས་རྒྱས་བསྟན་པའི་སྲོལ་བཏོད། དེ་ནས་རྒྱལ་རབས་ལྔ་ན་འཇམ་
དཔལ་གྱི་སྤྲུལ་པ་རྒྱལ་པོ་ཁྲི་སྲོང་ལྡེའུ་བཙན་འཁྲུངས་ཏེ། དགུང་ལོ་བཅུ་གསུམ་ལོན་པའི་ཚེ་ཡབ་གཤེགས། བཅུ་བདུན་གྱི་བར་དུ་དམ་ཏ་ར་ཀླུ་
གོང་དང་། ལྷ་བཟང་ཀླུ་ལ་སོགས་པའི་བློན་པོ་རྣམས་དང་བགྲོས་ནས་དམག་ཇག་གི་སྒོ་ནས་ཡུལ་ཁམས་མང་པོ་བཏུལ་ཏེ་མངའ་འོག་ཏུ་བཙུད། 
དེ་ནས་ཡབ་མེས་ཀྱི་ཡིག་ཚང་གཟིགས་པས། ལྷ་ཐོ་ཐོ་རི་སྙན་ཤལ་གྱི་རིང་ལ་དམ་པ་ཆོས་ཀྱི་དབུ་བརྙེས། སྲོང་བཙན་སྒམ་པོས་སྲོལ་བཏོད་པ་
སོགས་ཡབ་མེས་གོང་མ་ཐམས་ཅད་ཆོས་ཁོ་ན་མཛད་པར་འདུག །བདག་གིས་དམ་ཆོས་ཁོ་ན་དར་ཞིང་རྒྱས་པ་ཞིག་མཛད་དགོས་དགོངས་ནས། ཆོས་
བློན་འགོས་པདྨ་གུང་བཙན་དང་གྲོས་བྱས། བློན་པོ་གཞན་ལ་ཐབས་ཀྱིས་གདམ་ག་བསྐུར་ཏེ་གཙུག་ལག་ཁང་ཞིག་བཞེངས་པར་ཀུན་གྲོས་མཐུན་

ནས༑ ས་འདུལ་གྱི་མཁན་པོ་བཙལ་བའི་ཚེ། རྒྱལ་པོའི་མཆོད་གནས་ཉང་ཏིང་འཛིན་བཟང་པོ་བསམ་ཡས་མཆིམས་ཕུ་ན་བཞུགས་པ་ལ་
པས༑ རྒྱ་གར་ཤར་ཕྱོགས་ཟ་ཧོར་གྱི་ཡུལ་ན་ཆོས་རྒྱལ་གོ་མ་དེ་བྱི་བྱ་བའི་སྲས་པོ་མཁན་ཆེན་ཞི་བ་མཚོ་བཞུགས་པ་ཞི་གནས་ཀྱི་གསལ་སྣང་
གིས་མཁྱེན་ཏེ། རྒྱལ་པོ་ལ་གསུངས་པས་སྤྱན་དྲངས་ནས། ས་བཏུལ་ཡང་། ཨཱརྻ་པཱ་ལོའི་གླིང་ན་ཀླུ་གནས་པའི་སེ་ཕུང་ཞིག་ཡོད་པ་
གཅོད་པར་ཤེས་ནས་ཀླུ་དེས་ལྷ་འདྲེ་ཐམས་ཅད་ར་མདར་སློག །དགེ་བསྙེན་ཉེར་གཅིག་དང་མི་མ་ཡིན་རྣམས་ཀྱི་དམག་དཔུང་བསྡུས། ཉིན་
མིས་བརྩིགས་པ་རྣམས་མཚན་མོ་ལྷ་འདྲེས་བཤིགས་ཏེ་ས་རྡོ་ཐམས་ཅད་རང་གནས་སུ་བསྐྱལ། དེར་རྒྱལ་པོས་མཁན་པོར་འདི་ལྟར་ཡོང་བ་
བདག་སྒྲིབ་པ་ཆེའམ་མཁན་པོས་བྱིན་གྱིས་མ་བརླབས་སམ། བསམ་པ་མི་འགྲུབ་པ་ལགས་སམ་ཞུས་པས། མཁན་པོས། བདག་

༄༅། །གིས་བྱང་ཆུབ་ཀྱི་སེམས་འབྱོངས་ཀྱང་ལྷ་འདྲེ་རྣམས་ཞི་བས་མི་ཐུལ་དྲག་པོས་འདུལ་དགོས་པར་འདུག །ད་ལྟ་རྒྱ་གར་རྡོ་རྗེ་
གདན་ན་ཨུ་རྒྱན་པདྨ་འབྱུང་གནས་ཞེས་བྱ་བ། སྐུ་རྫུས་སྐྱེས་སུ་འཁྲུངས་པ། རིག་པའི་གནས་ལྔར་མཁས་པ། དོན་གྱི་རྩལ་འབྱོངས་པ། 
མཆོག་ཐུན་གྱི་དངོས་གྲུབ་བརྙེས་པ། བདུད་བཅོམ། སྡེ་བརྒྱད་བྲན་དུ་ཁོལ་བ། ལྷ་འདྲེ་ཐམས་ཅད་འདར་ཞིང་འབྱུང་པོ་འདུལ་བ་ཞིག་བཞུགས་
པ་དེ་སྤྱན་དྲོངས་ཤིག་གསུངས། རྒྱལ་པོས་མི་འདྲོང་ངམ་ཞུས་པས། སྔོན་བལ་ཡུལ་མཆོད་རྟེན་བྱ་རུང་ཁ་ཤོར་བཞེངས་ཚེ་སྨོན་ལམ་ཡོད་པས་
སྤྱན་འདྲོངས་གསུངས་པ་བཞིན། སྦ་ཁྲི་བཞེར། རྡོ་རྗེ་བདུད་འཇོམས། མཆིམས་ཤཱཀྱ་པྲ་བྷ། ཤུད་པུ་དཔལ་སེང་རྣམས་ལ་གསེར་ཕྱེ་
གསེར་གྱི་པ་ཏྲ་བསྐུར་ནས་སྤྱན་འདྲེན་དུ་བཏང་ནས། སློབ་དཔོན་ཆེན་པོ་དང་འཕྲད་ནས་འབྱོན་པར་ཞུས་པ་ཞལ་གྱིས་བཞེས་ཏེ་རིམ་བཞིན་བྱོན་

ནས༑ ལམ་དུ་བརྟན་མ་བཅུ་གཉིས། སྐྱོང་མ་བཅུ་གཉིས། དགེ་བསྙེན་ཉེར་གཅིག་སོགས་བོད་ཡུལ་གྱི་ལྷ་འདྲེ་ཐམས་ཅད་དམ་ལ་བཏགས་
ནས་བྲག་དམར་དུ་ཕེབས། གཙུག་ལག་ཁང་གིས་བཏུལ་ཏེ། བསམ་ཡས་ལྷུན་གྱིས་གྲུབ་པའི་གཙུག་ལག་ཁང་། དབུ་རྩེ་རིམ་གསུམ། 
གླིང་བཞི། གླིང་ཕྲན། ཡག་ཤ་ལྟག་འོག་ཉི་མ་ཟླ་བ། ལྕགས་རི་མུ་ཁྱུད་ཀྱིས་བསྐོར་བ་བཞེངས། མཁན་པོ། སློབ་དཔོན། བཱི་མ་ལ་
གསུམ་གྱིས་རབ་གནས་མེ་ཏོག་ལན་གསུམ་དུ་མཐོར། ངོ་མཚར་བའི་ལྟས་དང་ཆོ་འཕྲུལ་མང་དུ་བྱུང་། དེ་ནས་མཁན་པོས་འདུལ་བ་དང་
མདོ་ལུགས་ཀྱི་སྲོལ་བཟུང་། སློབ་དཔོན་ཆེན་པོ་དང་། བཱི་མ་མི་ཏྲས་སྔགས་ཀྱི་བསྟན་པ་བཙུགས། མདོ་སྔགས་ཀྱི་ཆོས་ཐམས་ཅད་བོད་
དུ་བསྒྱུར། བཱཻ་རོ་དང་ནམ་སྙིང་སོགས་ལོ་ཙཱ་ཐམས་ཅད་རྒྱ་གར་དུ་བཏང་། སློབ་དཔོན་ཧཱུཾ་ཀ་ར། ཤྲཱི་སིངྷ་སོགས་ལ་གཏུགས་ནས་ཆོས་

༄༅། །མང་དུ་བསྒྱུར་ཁྱད་པར་དུ་རྫོགས་པ་ཆེན་པོ་མངོན་སུམ་སྙིང་ཐིག་གི་གདམས་པ་ཐམས་ཅད་བོད་དུ་བསྒྱུར། སངས་རྒྱས་ཀྱི་
བསྟན་པ་ཉི་མ་ཤར་བ་བཞིན་མཛད། དེའི་དུས་ན། ཨོ་རྒྱན་སངས་རྒྱས་གཉིས་པ་དང་། པཎ་ཆེན་བཱི་མ་ལ་གཉིས་ཀྱིས། ཐུགས་སྲས་
རྗེ་འབངས་ཉེར་ལྔ་དང་། མངའ་བདག་ཡབ་སྲས་གཙོས་འཁོར་ཚོགས་བསམ་གྱིས་མི་ཁྱབ་པ་སྨིན་པར་མཛད། ཁྱད་པར་མཆོག་གི་
སྣོད་ལྡན་རྣམས་ལ། ཤན་འབྱེད་ལ་བཟླ་རང་གྲོལ་མངོན་སུམ་དུ་སྟོན་པ་རྫོགས་པ་ཆེན་པོ་ཨ་ཏི་ཡོ་ག་ལ་སོགས་པ་ནང་རྒྱུད་ཡོ་ག་གསུམ་གྱི་
ཆོས་ཀྱིས་འཁོར་ལོ་བསྐོར་ཏེ། དེ་ཕྱིན་ཆད་ཀྱི་བརྒྱུད་པ་ལ་གང་ཟག་སྙན་བརྒྱུད་དུ་གྲགས། དེར་མ་ཟད་ཨོ་རྒྱན་སངས་རྒྱས་གཉིས་པས། 
རྗེ་འབངས་སྐལ་བ་དང་ལྡན་པ་རྣམས་ལ་རང་རང་ལས་འཕྲོས་དབང་བའི་ཆོས་བཀའ་བསམ་གྱིས་མི་ཁྱབ་པ་ཞིག་གནང་སྟེ་དཔེ་བརྒྱུད་ཤོག་

སེར་ལ་བྲིས་ནས་གཏེར་དུ་སྦས། མ་འོང་རྗེས་འཇུག་གི་དོན་དུ་སྨོན་ལམ་གཏད་རྒྱ་བཅས་མཛད་པ། ཕྱིས་ལུང་བསྟན་དུས་ལ་བབས་
པ་ན་སྔོན་གྱི་སྨོན་ལམ་ལ་དབང་བའི་གྲུབ་ཐོབ་སྤྲུལ་པའི་སྐུ་གློ་བུར་བ་རེ་བྱོན་ནས་ཟབ་མོ་གཏེར་གྱི་སྒོ་ཕྱེས། མཁའ་འགྲོས་གནང་བ་བྱིན། 
ལས་ཅན་གྱི་གང་ཟག་མང་པོ་རྗེས་སུ་བཟུང་སྟེ་འགྲོ་དོན་མཛད་པས། ལས་འཕྲོ་ཅན་རྣམས་ལ་ཉམས་རྟོགས་ཁྱད་པར་ཅན་སྐྱེས་པ་དང་། 
གཏེར་ཆོས་གཞུང་སོགས་ནས་ལུང་བསྟན་པའི་བཀའ་བབ་དོན་བརྒྱུད་སོགས། བརྒྱུད་པ་དེ་དག་ལས་བྱུང་བའི་འགྲོ་དོན་མཛད་པ་རྣམས་ལས་
བརྒྱུད་པ་ནི། བརྒྱུད་པ་དྲུག་ལྡན་ནམ་དགུ་ལྡན་ལ་སོགས་པར་གྲགས་པ་ཡིན་ནོ། །གཉིས་པ་ཁྱད་པར་དུ་ཆོས་འདིའི་ལོ་རྒྱུས་བརྒྱུད་ཚུལ་
བྱེ་བྲག་ཏུ་བཤད་པ་ནི། གཏེར་གཞུང་ལས། ཨེ་མ་ཧོ་ངོ་མཚར་རྨད་བྱུང་བ༔ རིམ་དགུའི་ཐེག་པའི་རྩེ་རྒྱལ་རྫོགས་པ་ཆེ༔ བརྒྱད་ཁྲི་

༄༅། །བཞི་སྟོང་སྙིང་པོ་ཨ་ཏིའི་དོན༔ ཞེས་དང་། བློ་ལྡན་མཆོག་སྲེད་བཱི་མ་མི་ཏྲ་ཡིས༔ མཆོག་གསང་འདི་ལྟར་ཁྱེད་ལ་
བསྟིམ་པ་ཡིན༔ ཞེས་པས། གནས་ཕུན་སུམ་ཚོགས་པ་མཁའ་ཀློང་རྣམ་པར་དག་པའི་གནས། འོག་མིན་ཆོས་ཀྱི་དབྱིངས་ཀྱི་ཕོ་བྲང་
ན༑ སྟོན་པ་ཕུན་སུམ་ཚོགས་པ་བཅོམ་ལྡན་འདས་དཔལ་ཀུན་ཏུ་བཟང་པོ་ཡབ་ཡུམ་ཆོས་སྐུ་དྲི་བྲལ་དུ་བཞུགས་ནས། འཁོར་ཕུན་སུམ་
ཚོགས་པ་ཡེ་ཤེས་རྒྱ་མཚོ་དང་ལྷན་ཅིག །དུས་ཕུན་སུམ་ཚོགས་པ་ཆོས་ཉིད་བསམ་མི་ཁྱབ་པའི་དུས་ན། ཆོས་ཕུན་སུམ་ཚོགས་པ་ཆོས་
ཀྱི་སྐུའི་རང་བཞིན་བྱ་རྩོལ་ལས་འདས་པར་བསྟན་ཏོ། །དེ་ནས་དེའི་ངང་ལས་གནས་ཕུན་སུམ་ཚོགས་པ་རང་སྣང་སྟག་པོ་བཀོད་པའི་ཞིང་
ན༑ སྟོན་པ་ཕུན་སུམ་ཚོགས་པ་རྡོ་རྗེ་འཆང་ལྷུན་གྲུབ་ཡེ་ཤེས་ཀྱི་རྣམ་པར་བཞེངས་ཏེ། འཁོར་ཕུན་སུམ་ཚོགས་པ་རིགས་ལྔའི་སངས་

རྒྱས་མཚན་རྫོགས་རྡོ་རྗེ་འཆང་དང་བཅས་པ་ལ། དུས་ཕུན་སུམ་ཚོགས་པ་རང་བཞིན་མཉམ་པ་ཆེན་པོའི་དུས་ན། ཆོས་ཕུན་སུམ་ཚོགས་
པ་རང་བཞིན་རྫོགས་པ་ཆེན་པོ་འོད་ལྔ་ལྷུན་གྲུབ་ཡེ་ཤེས་རིན་པོ་ཆེའི་སྦུབས་ནས་བྱིན་བརླབས་རང་ཤར་དུ་བཤད། དེ་ཉིད་ཀྱི་ངང་ལས་གནས་
ཕུན་སུམ་ཚོགས་པ་འོག་མིན་གྱི་ཞིང་ན། སྟོན་པ་ཕུན་སུམ་ཚོགས་པ་ལོངས་སྐུ་མཚན་དཔེས་བརྒྱན་པ་རྡོ་རྗེ་འཆང་གིས། དུས་ཕུན་
སུམ་ཚོགས་པ་བསམ་མི་ཁྱབ་པའི་དུས། འཁོར་ཕུན་སུམ་ཚོགས་པ་རང་སྣང་ཡོངས་སུ་བཀོད་པའི་བྱང་ཆུབ་སེམས་དཔའ་ལ། ཆོས་
ཕུན་སུམ་ཚོགས་པ་འབྲས་བུ་རྡོ་རྗེ་ཐེག་པ་རང་བཞིན་བྱིན་གྱིས་རླབས་ཀྱིས་གསུངས། དེ་ནས་གནས་དུར་ཁྲོད་མེ་རི་འབར་བའི་གཞལ་
ཡས་ཁང་ན། སྟོན་པ་རྡོ་རྗེ་སེམས་དཔས། སྤྲུལ་སྐུ་དགའ་རབ་རྡོ་རྗེ་ལ། དུས་ལས་དང་སྨོན་ལམ་གྱི་དུས། ཆོས་རྫོགས་པ་ཆེན་པོ་

༄༅། །ཚིག་སྡེབ་སྦྱོར་ལེགས་པའི་སྒོ་ནས་གསུངས། དེ་ཉིད་ཀྱིས་གནས་རྩུབ་འགྱུར་ཚལ་གྱི་དུར་ཁྲོད་ན། མཁས་པ་ཤྲཱི་
སིངྷ་ལ། དུས་ལུང་བསྟན་ཚད་དུ་ཕེབས་དུས། ཆོས་རྫོགས་པ་ཆེན་པོ་མངོན་སུམ་རང་ཐོག་ཏུ་ཕབ་ནས་གསུངས། སྟོན་པ་དེ་ཉིད་ཀྱིས་
གནས་དུར་ཁྲོད་སོ་སའི་གླིང་དུ། རིག་འཛིན་སློབ་དཔོན་པདྨ་ཐོད་ཕྲེང་རྩལ་ལ། ཆོས་རྫོགས་པ་ཆེན་པོ་གནས་ལུགས་ཡིད་དཔྱོད་དང་བྲལ་བར་
དུས་དགོངས་པ་མི་འགྱུར་བའི་དུས་ན་གསུངས་སོ། །དེ་ནས་གནས་མཆིམས་ཕུ་དཔལ་གྱི་ནགས་ཁྲོད་རི་མོ་ཅན་གྱི་དབེན་གནས་སུ། སྟོན་
པ་ཨུ་རྒྱན་ཆེན་པོས། མཚོ་རྒྱལ་དང་། མངའ་བདག་ཡབ་སྲས། དཀོན་མཆོག་འབྱུང་གནས་སོགས་ལ་ལྔ་ལྡན་ཡེ་ཤེས་སྙིང་པོར་རང་
གསལ་མངོན་སུམ་དུ་གཏན་ལ་ཕབ་ནས་གསུངས། དེ་ནས་གནས་རོལ་པ་བདེ་ཆེན་ཁང་དུ། སྟོན་པ་མཚོ་བྱུང་རྒྱལ་བའི་དབང་པོས། 

དུས་སྨོན་ལམ་ཚད་ལ་ཕེབས་ཚེ། རིག་འཛིན་ཀློང་གསལ་སྙིང་པོ་ལ། ཆོས་དབང་བཞི་ཡེ་ཤེས་ཀྱི་ཆུ་བོ་མངོན་སུམ་འོད་གསལ་གྱི་དཀྱིལ་
འཁོར་དུ་ཕབ་ནས་གསུངས་སོ། །དེ་ནས་རིམ་པར་སྐལ་ལྡན་རྣམས་ལ་སྙན་ནས་སྙན་དུ་བརྒྱུད་པ་སྟེ། གཏེར་ཆེན་ཀློང་གསལ་སྙིང་
པོས༑ ཛ་རི་ཀ་འབུར་གནས་ཀྱི་ནགས་ཁྲོད་ནས། རྗེ་དབོན་བཀྲ་ཤིས་འོད་ཟེར་ལ། དེས་རབ་རྟེན་གླིང་གི་ཡང་དབེན་ནས་དྲུང་ནམ་མཁའ་
རྒྱ་མཚོ་ལ། དེས་སྲོམ་མཚོ་ཕུའི་སྒྲུབ་ཁང་ནས། ཁྱབ་བདག་དྲི་མེད་ཞིང་སྐྱོང་ལ། དེས་ཀཿཐོག་དཔལ་གྱི་དགོན་པ་ནས། པཎ་
ཆེན་ཚེ་དབང་མཆོག་གྲུབ་ལ། དེས་སྦྲ་མགོ་བྱང་ཆུབ་ལྗོན་པའི་ནགས་ཁྲོད་ནས་དེས་དོན་དབང་པོ་ལ། དེས་ནང་སོ་གསང་སྔགས་ཕོ་བྲང་ནས་
མཆོག་སྤྲུལ་བསོད་ནམས་རྣམ་རྒྱལ་ལ། དེས་ཛཿཀ་སྨིན་གྲོལ་ཆོས་ལྡན་ནས། དཔལ་སྒྲུབ་ཚེ་ན་ཆོས་དབྱིངས་རང་གྲོལ་ལ། དེས་ཤར་

༄༅། །ཤིང་སྒོ་གངས་ཀྱི་ར་བ་ནས། རིག་འཛིན་བསོད་ནམས་དཔལ་ལྡན་ལ། དེས་སྒྲུབ་ཁང་བདེ་བ་ཅན་ནས་འཁོར་ལོའི་མགོན་པོ་
རིག་འཛིན་འཇམ་དཔལ་རྡོ་རྗེ་ལ། དེས་ཉིན་དགོན་འོད་གསལ་གླིང་དུ་བློ་དམན་དུག་ལྔའི་མེ་འབར་བདག་ལ་མྱོང་ཁྲིད་སྙན་བརྒྱུད་དང་བཅས་པ་
བཀའ་དྲིན་དུ་སྩལ་བའོ། །ཡང་དཔལ་སྒྲུབ་ཆེན་ཆོས་དབྱིངས་རང་གྲོལ་གྱིས་སྲོམ་བྲག་ཆེན་རྒྱལ་མོའི་གནས་རྩ་ནས། འཇིགས་མེད་ཡོན་
ཏན་མགོན་པོ་ལ། དེས་ཤྲཱི་ཀཽ་བ་རིའི་རྩེ་བཤགས་ནས། ཀུན་མཁྱེན་བླ་མ་མ་ཕམ་ཆོས་ཀྱི་རྒྱ་མཚོ་ལ། དེས་བཤད་སྒྲུབ་ནོར་བུའི་ལྷུན་པོ་
ནས་ཀུན་རྨོངས་བདག་ལ་ཐུགས་བརྩེ་བ་ཆེན་པོས་རྗེས་སུ་གནང་བའོ། །ཡང་ཆོས་དབྱིངས་རང་གྲོལ་ནས། གྲུབ་དབང་པདྨ་བདུད་འདུལ། 
དེས་ཨུ་རྒྱན་རིག་འཛིན་ཡེ་ཤེས་རྡོ་རྗེ། དེས་གནས་ལྷང་བྲག་ནོར་བུའི་རི་ཁྲོད་ནས་བདག་ལ་སྩལ་བ་དང་། ཡང་བསོད་ནམས་དཔལ་ལྡན་

ནས༑ རྗེ་མཚུངས་མེད་ཀུན་བཟང་རྣམ་རྒྱལ། དེས་ཛཿཀ་ལྗོན་པ་ལུང་གི་སྒྲུབ་ཁང་ནས་བདག་ལ་གནང་བ་དང་། ཡང་ཆོས་དབྱིངས་རང་
གྲོལ་ལས། ཀུན་མཁྱེན་ཆོས་ཀྱི་བློ་གྲོས། དེས་རིག་འཛིན་འགྲོ་འདུལ་དཔའ་བོ་རྡོ་རྗེ། དེས་བཀྲ་ཤིས་དུང་དཀར་འཁྱིལ་བའི་དབེན་ཁྲོད་
ནས་བདག་ལ་སྩལ་བའོ། །གཞན་ཡང་། པཎ་ཆེན་བཱི་མ་མི་ཏྲ་ནས། རྨ་རིན་ཆེན་མཆོག་ལས། གཏེར་ཆེན་ཀློང་གསལ་སྙིང་པོར་
བརྒྱུད་པའི་བབས་སོ་ཁྱད་པར་ཅན་བཞུགས་པ་ནི་ཟབ་གཏེར་སྐོར་ཚོ་གཉིས་པ་ལས་ཤེས་སོ། །དེ་ལྟར་བྱོན་པའི་བརྒྱུད་པའི་རིམ་པ་དེ་དག་
བློ་དམན་ཁོ་བོ་མ་གཏོགས་གོང་མ་རྣམས་ནི་འཕགས་ཆེན་དམ་པ་བྱིན་རླབས་ཁྱད་པར་ཅན་རིག་འཛིན་གྱི་ས་ལ་བཞུགས་པ་ཟམ་མ་ཆད་པར་
བྱོན་པ། བརྒྱུད་པ་གསེར་གྱི་ཉག་ཐག་ལ་དམ་སེལ་གྱི་གཡས་མ་གོས་པ་ཞིག་ངེས་པར་ཡིན་པས། བྱིན་རླབས་ཀྱི་བརྒྱུད་པ་གཞན་

༄༅། །དང་མི་འདྲ་བའོ། །དེ་དག་ཀྱང་རྒྱུད་ཉི་ཟླ་ཁ་སྦྱོར་ལས། ལོ་རྒྱུས་དོན་གྱིས་མ་བཤད་ན། །གསང་ཆེན་ངེས་པའི་
བཀའ་འདི་ལ། །ཡིད་མི་ཆེས་པའི་སྐྱོན་དུ་འགྱུར། །ཞེས་པ་ལྟར། བརྒྱུད་པ་ཁུངས་ལ་ཐུག་པའི་ཆེ་བ་དང་། ལོ་རྒྱུས་བཤད་པས་
རྗེས་འཇུག་ཡིད་ཆེས་བསྐྱེད་པའི་དགོས་པ་ཡོད་དོ། །གཉིས་པ་ཐུན་མོང་མ་ཡིན་པའི་གླེང་གཞིས་ངེས་ཤེས་བསྐྱེད་པ་ལ། སྤྱི་དང་། བྱེ་
བྲག་གཉིས། དང་པོ་སྤྱིར་ཐུན་མོང་ཐུན་མིན་གཉིས་ཀྱི་འབྲེལ་བཀོད་པ་ལ། ཐལ་འགྱུར་ལས། རྒྱུད་འབྱུང་གླེང་གཞི་དང་པོ་ལ། །ལྔ་
པོ་རྣམས་ནི་ས་བོན་འཛིན། །ཞེས་པས་རྒྱུད་གང་ཞིག་འབྱུང་བ་དེ་ན་སྟོན་པ་དེས། འཁོར་ལ་གསུངས་ངེས་ལ། དེའི་ཚེ་གནས་གཅིག་
ཡོད་པར་ངེས་ཤིང་། དེ་རྣམས་ཚོགས་ན་དུས་ཞར་ལ་འབྱུང་བའི་ཕྱིར་རོ། །ཐུན་མོང་མ་ཡིན་པའི་དབང་དུ་བྱས་ན། བེམས་རིག་ཚོགས་

པའི་ཚེ་ན་ལུས་རྟེན་ཡིན་པས་གནས་སུ་བཞག་ལ། གཟུགས་ཕུང་ཞིང་ཁམས། རྣམས་ཤེས་སྟོན་པ། འདུ་ཤེས་འཁོར་དུ་ཚོགས་པས། 
ཚོར་བའི་བསྟན་པ་ཤར་ཏེ། འདུ་བྱེད་ཀྱི་དུས་དང་ལྔར་ངེས་པའི་ཕྱིར་རོ། །དེའང་འདུལ་གཞི་མ་དག་པ་ཕུང་པོ་ལྔ་ལ། འདུལ་བྱེད་གླེང་
གཞི་ཕུན་སུམ་ཚོགས་པ་ལྔས་འདུལ་བའི་ཕྱིར་རོ། །འདུལ་བྱ་དང་འདུལ་བྱེད་དུ་འཐད་དེ། ཐལ་འགྱུར་ལས། འདུལ་བའི་གང་
ཟག་སོ་སོ་ལ། །འདུལ་གཞི་ཕུང་པོ་རྣམ་པ་ལྔ། །དེ་ཡི་འདུལ་བྱེད་གླེང་གཞི་སྟེ། །ཞེས་སོ། །དེ་ཡང་གླེང་བ་ཚིག་ཡིན་ལ། གཞི་
ནི་གནས་སོགས་ལྔ་པོ་རེ་རེའང་རྣམ་གྲངས་གསུམ་གསུམ་དུ་འགྱུར་སྟེ། ཐལ་འགྱུར་ལས། གླེང་བའི་ཚིག་ནི་བརྗོད་པའི་གསུངས། །གཞི་ནི་རྣམ་པ་ལྔ་ཡིན་
ཏེ༑ །གནས་ནི་རྣམ་པ་གསུམ་དུ་འདོད། །ཕུན་ཞེས་བྱ་བ་འདུས་པ་ལ། །གསུམ་ནི་གྲངས་ཏེ་འཆར་བྱེད་དོ། །ཚོགས་པ་ཡོན་ཏན་

༄༅། །རྫོགས་པའོ། །སྟོན་པ་ཉིད་ཀྱང་གསུམ་ཡིན་ཏེ། །ཕུན་ཞེས་བྱ་བ་སྐུར་རྫོགས་པ། །གསུམ་ནི་སྐུ་གསུམ་འཆར་བྱེད་
པ༑ །ཚོགས་པ་འཁོར་རྣམས་སྡུད་པའོ། །འཁོར་ཡང་རྣམ་པ་གསུམ་ཡིན་ཏེ། །ཕུན་ཞེས་བྱ་བ་གཟུགས་སུ་བཀོད། །གསུམ་ནི་གྲངས་
ཏེ་སྣ་ཚོགས་འདུས། །ཚོགས་པ་དད་ཅིང་འདུན་པའོ། །བསྟན་པ་ཉིད་ཀྱང་གསུམ་ཡིན་ཏེ། །ཕུན་ཞེས་བྱ་བ་ཡང་སྙིང་བཅུད། །གསུམ་
ནི་སྡེ་སྣོད་རིན་པོ་ཆེ། །ཚོགས་པ་གང་ཟག་གྲོལ་བའོ། །དུས་ཀྱང་གསུམ་ལ་བཞི་འདུས་པ། །ཕུན་ཞེས་ཐེག་པ་ཀུན་རྫོགས་ཏེ། །གསུམ་
ནི་འདས་དང་ད་ལྟར་ཕྱིས། །ཚོགས་པ་ངེས་པ་རྫོགས་པའོ། །ཞེས་སོ། །གཉིས་པ་ཐུན་མོང་མ་ཡིན་པའི་གླེང་གཞི་བྱེ་བྲག་ཏུ་བཤད་པ་
ལ༑ ཐལ་འགྱུར་ལས། གཞན་ལས་ཁྱད་པར་འཕགས་དོན་དུ། །ཐུན་མོང་མིན་པས་ལུས་ལ་སྦྱར། །ཞེས་གསུངས་པས། 

སྔར་བསྟན་པའི་ཐུན་མོང་གི་གླེང་གཞི་ལས་ཁྱད་པར་དུ་འཕགས་པའི་རྡོ་རྗེ་སྙིང་པོའི་གླེང་གཞི་ཕུན་སུམ་ཚོགས་པར་བསྟན་པ་དེ་ཡང་བརྗོད་
བྱེད་ཚིག་གི་གླེང་གཞིའི་རིམ་པ་སྟེ། གླེང་གཞི་དེས་མཚོན་པའི་བརྗོད་བྱ་དོན་གྱི་གླེང་གཞི་ནི་ཟབ་ཅིང་རྒྱ་ཆེ་བ་སྟེ། དབྱེ་ན་གསུམ། གདོད་
མའི་གཞིའི་འདུག་ཚུལ་གྱི་ཕུན་སུམ་ཚོགས་པ་ལྔ། ལམ་ཉམས་སུ་བླང་བྱའི་ཕུན་སུམ་ཚོགས་པ་ལྔ། མཐར་ཐུག་འབྲས་བུའི་ཕུན་
སུམ་ཚོགས་པ་ལྔའོ། །དང་པོ་གནས་ལུགས་བཞུགས་ཚུལ་གྱི་ཕུན་སུམ་ཚོགས་པ་ནི། གནས་ཕུན་སུམ་ཚོགས་པ་ཆོས་ཉིད་སྤྲོས་
པ་དང་བྲལ་བ། སྟོན་པ་རང་བྱུང་གི་རིག་པ། འཁོར་སྐུ་དང་ཡེ་ཤེས། བསྟན་པ་དོན་དམ་པའི་གནས་ལུགས། དུས་ཐོག་མ་དང་
ཐ་མ་མེད་པའོ། །གཉིས་པ་ཉམས་སུ་བླང་བྱའི་ཕུན་སུམ་ཚོགས་པ་ལ་གཉིས། གནས་པ་ལུས་ཀྱི་ཕུན་སུམ་ཚོགས་པ་དང་། 

༄༅། །འཆར་བ་ཡུལ་གྱི་ཕུན་སུམ་ཚོགས་པའོ། །དང་པོ་ལུས་ཀྱི་ཕུན་སུམ་ཚོགས་པ་ལྔ་ལས། གནས་ཕུན་སུམ་ཚོགས་
པ་ནི། ཙིཏྟ་དང་དུང་ཁང་གི་གཞལ་ཡས་སོ། །དེས་གཟུགས་རྡུལ་ཕྲན་གྱིས་བཅིངས་པ་ལས་གྲོལ་བར་བྱེད་པ་དང་། རང་ལུས་གནས་
སུ་ཤེས་པས་གཞན་གྱི་སྤྲོས་པ་ཆོད་པའི་གནད་དོ། །སྟོན་པ་ནི་ངོ་བོ་ཀ་དག་རིག་པའི་སྙིང་པོ་ཅན་ཡིན། དེས་རྣམ་ཤེས་ཡུལ་དང་ཤེས་པས་
བཅིངས་པ་ལས་གྲོལ་བར་བྱེད་པ་དང་། སྟོན་པ་རང་ལ་ཤར་བས་བྱ་རྩོལ་ལས་འདས་པའི་གནད་དོ། །འཁོར་ནི་ལྷུན་གྲུབ་རང་གསལ་
ཚོམ་བུ་ཡིན། དེས་འདུ་ཤེས་ཕྱི་ནང་གིས་བཅིངས་པ་ལས་གྲོལ་བར་བྱེད་པ་དང་། ཆོས་ཉིད་རང་ལས་བྱུང་ཞིང་ཤར་བས་འབད་རྩོལ་དང་བྲལ་
བའི་གནད་དོ། །དེའི་བསྟན་པ་ཕུན་སུམ་ཚོགས་པ་ནི་རྩ་རླུང་ཐིག་ལེའི་ཡོན་ཏན་ཐམས་ཅད་འོད་གསལ་བའི་བདག་ཉིད་དོ། །དུས་ནི་ལུས་

ཀྱི་རྟེན་འབྲེལ་ལ་ཚང་། དེས་ཉེ་བའི་ཉོན་མོངས་པས་བཅིངས་པ་ལས་གྲོལ་བར་བྱེད་པ་དང་། ད་ལྟ་འབད་ན་འབྲས་བུ་འགྲུབ་སླ་བའི་གནད་དོ། །
དེ་སྐད་དུ་ཐལ་འགྱུར་ལས། འཁོར་དང་འདས་པའི་ཐོག་མར་ནི། །རང་བྱུང་བྱས་པ་མེད་པ་ལས། །འབྱུང་བ་འདུས་པའི་ཕུང་པོ་ཤར། །
ཅེས་སོགས་སོ། །གཉིས་པ་འཆར་བ་ཡུལ་གྱི་ཕུན་ཚོགས་པ་ལྔ་ནི། གནས་ཕྱི་དབྱིངས་ནམ་མཁའ་སྤྲིན་བྲལ་དང་། ནང་དབྱིངས་རྣམ་
པར་དག་པའི་སྒྲོན་མེ་གཉིས། སྟོན་པ་རྡོ་རྗེ་ལུ་གུ་རྒྱུད། འཁོར་འཇའ་འོད་ཐིག་ལེ། བསྟན་པ་རང་རིག་གསལ་ལ་མི་རྟོག་པ། དུས་ལྟ་
སྟངས་དད་གཟིགས་སྟངས་གང་རུང་ལ་འཛོམ་པའོ། །དེ་སྐད་དུའང་ཉི་ཟླ་ཁ་སྦྱོར་ལས། དེ་ཉིད་ཕྱི་དང་ནང་ཁྱད་ལས། །རང་རིག་
སྔོན་བྱུང་སྟོན་པ་སྟེ། །སྐུ་དང་ཡེ་ཤེས་ཐིག་ལེ་རྣམས། །མི་རྟོག་རྣམ་གྲངས་འཁོར་དུ་འབྱུང་། གདམས་པ་ཉམས་ལེན་བསྟན་པའི་ཚུལ། །

༄༅། །དེ་ཉིད་གོམས་པས་དུས་ཀྱང་ཡིན། །ཞེས་སོ། །ཞར་ལ་སེམས་བྱུང་ཚོགས་པ་གཅིག་གིས་བསྡུས་པའི་ཕུན་སུམ་ཚོགས་པ་ལྔ་
ནི༑ གནས་དབྱིངས་གོ་སྐབས་ཡངས་པ། སྟོན་པ་ཀུན་གཞི་ལུང་མ་བསྟན། འཁོར་རྣམ་ཤེས་ཚོགས་བརྒྱད། བསྟན་པ་གཟུང་འཛིན་
ང་བདག །དུས་སྣང་བ་ལ་ཤེས་པས་འཛིན་པའི་དུས་སོ། །གསུམ་པ་མཐར་ཐུག་འབྲས་བུའི་ཕུན་སུམ་ཚོགས་པ་ལྔ་ནི། གནས་ནི་
གདོད་མའི་ཟད་ས་ཀ་དག་ཆོས་དབྱིངས་ཆེན་པོ། སྟོན་པ་རང་རིག་པའི་ཡེ་ཤེས་ཐམས་ཅད་མཁྱེན་པ། འཁོར་སྐུ་དང་ཡེ་ཤེས་སུ་སྣང་བའི་
ཚོམ་བུ་ལ་ལོངས་སྤྱོད་པ། དེའི་བསྟན་པ། ཟག་པ་མེད་པའི་བདེ་ཀློང་གཅིག་ཏུ་འཁྱིལ་བ། དུས་སྐུ་གསུམ་འདུ་འབྲལ་མེད་པ་མཐར་
ཐུག་གི་རྟོགས་པ་མངོན་དུ་གྱུར་པའོ། །དེ་སྐད་དུ་སྒྲོན་མ་འབར་བ་ལས། སྟོང་པ་ཉིད་ཀྱི་གཞི་ཚད་མེད་པ་གསལ་བའི་དཀྱིལ་འཁོར་ནས། 

མི་མཇེད་ཆེན་པོའི་འདུག་སྟངས་སོ་སོ་མ་ཡིན་ཐ་དད་པ་མ་ཡིན་པའི་སྣང་བ་ཆེན་པོ་རྣམ་པར་བཀོད་ཅིང་ཡེ་ནས་རང་གསལ་ཆེན་པོའི་སྤྱོད་པ་
འགུགས་མེད་དུ་ཤར་བའི་ཀློང་ནས། འགགས་པ་མེད་པའི་རིག་པ་རང་ཤར་ནས། བརྗོད་དུ་མེད་པའི་དོན་འདི་གསུངས་སོ། །ཞེས་སོ། །
མདོར་ན་སྐུ་གསུམ་སྟོན་པའི་དགོངས་པས་གར་ཁྱབ་པ་ན། སྙིང་པོ་དོན་གྱི་ཡེ་ཤེས་ཕུན་སུམ་ཚོགས་པ་ལྔ་ལྡན་གྱི་ཡེ་ཁྱབ་ཏུ་གནས་སོ། །དེ་
ལྟར་གླེང་གཞི་རྣམ་པ་གཉིས་ཀྱིས་ཚིག་དོན་མཐར་ཐུག་པའི་ཕུན་སུམ་ཚོགས་པ་ལྔ་ལེགས་པར་བསྟན་ཏོ། སྤྱི་དོན་གསུམ་པ་ཐ་མར་དགེ་བ་
སྔོན་འགྲོའི་རིམ་པས་རྒྱུད་སྦྱང་པ་ལ། ཐུན་གྱི་སྔོན་འགྲོ་དང་། ཐུན་མོང་གི་སྔོན་འགྲོ་དང་། ཐུན་མོང་མ་ཡིན་པ་ཁྱད་པར་གྱི་སྔོན་འགྲོ་དང་
གསུམ༑ དང་པོ་ཐུན་གྱི་སྔོན་འགྲོ་ལ་དབེན་གསུམ་བརྟེན་པ་དང་། བྱང་ཆུབ་མཆོག་ཏུ་སེམས་བསྐྱེད་པ། བླ་མ་ལ་གསོལ་བ་འདེབས་

༄༅། །པ་གསུམ། དང་པོ་དབེན་གསུམ་བརྟེན་པ་ལ། གནས་དང་ལུས་ངག་ཡིད་གསུམ་དབེན་པའོ། །དང་པོ་གནས་དབེན་
ནི༑ ཀློང་གསལ་ལས། གངས་ཁྲོད་ལུང་སྟོང་རི་རྩེ་དུར་ཁྲོད་དམ། །ཤིན་ཏུ་དབེན་པ་དངས་ཤིང་མཐོ་བའི་སར། །སྐལ་ལྡན་སྐྱེས་བུའི་ཉམས་
ལེན་བྱེད་པའི་གནས། །གསུངས་པ་ལྟར་འཛོམ་ན་རབ། མིན་ཡང་བསམ་གཏན་གྱི་ཚེར་མ། སྒྲའི་ཀླག་ཅོར། སྐྱེ་བོའི་རྒྱུ་འགྲུལ་སོགས་
མི་མེད་ཀྱི་དབེན་པའི་གནས་སུའོ། །གཉིས་པ་ལུས་དབེན་ནི། ལུས་འཇིག་རྟེན་བྱ་བྱེད་ཐམས་ཅད་ཀྱིས་དབེན་པའི་སྒོ་ནས། ལུས་གནད་
རྣམ་པར་སྣང་མཛད་གངས་ཆེན་མཚོའི་སྐུའི་ཚུལ་བདུན་ལྟར་སྐྱོན་མེད་བཅའ་དགོས། རྣམ་སྣང་ཆོས་བདུན་ནི། རྐང་པ་རྡོ་རྗེ་སྐྱིལ་ཀྲུང་། ལག་
གཉིས་མཉམ་བཞག་གི་ཕྱག་རྒྱ་ལྟེ་འོག་སོར་བཞིའི་ཐད་དུ་བཅར། གསུས་པ་སྒལ་པ་ལ་སྦྱར། སྒལ་ཚིགས་དྲང་པོར་བསྲངས། མགྲིན་པ་

བག་ཙམ་དགུག །ལྕེ་ལ་རྐན་ལ་སྦྱར། མིག་སྣ་རྩེ་ཐད་དུ་ལྟ་བ་དང་བདུན་ཡིན། དེའི་སྐབས་སུ་ངག་གནད་ནི་སྨྲ་བ་བཅད་དེ། རླུང་རོ་
དགུ་ཕྲུགས་སུ་བསལ་དགོས་པས། དེའང་ལུས་གནད་དང་ལྡན་པའི་ངང་ནས་ལག་གཡོན་མཉམ་གཞག །གཡས་སྡིག་མཛུབ་ཀྱི་མཛུབ་
མས་སྣ་བུག་གཡས་པ་བཀབ་སྟེ། སྣ་བུག་གཡོན་གྱིས་རླུང་སངས་ཀྱིས་ཕྱིར་འབུད་པའི་ཚེ། དམིགས་པ་བདག་གཞན་ཐམས་ཅད་ཀྱི་ཚེ་
ཐོག་མེད་ནས་འདོད་ཆགས་ཀྱི་སྒོ་ནས་བསགས་ཤིང་། དེའི་བསྐྱེད་པའི་ནད་གདོན་སྡིག་སྒྲིབ་ལས་དང་བག་ཆགས་དམ་པ་ཆོས་སྒྲུབ་པའི་འགལ་
རྐྱེན་བར་ཆད་ཐམས་ཅད་རླུང་དང་མཉམ་དུ་ནག་བུན་གྱིས་ཕྱིར་སོང་བ། མདུན་དུ་དྲིན་ཆེན་རྩ་བའི་བླ་མའི་ཐུགས་རྗེའི་བྱིན་རླབས་ལས་སྣང་
བའི་ཡེ་ཤེས་ཀྱི་མེ་དཔུང་འབར་བའི་ནང་དུ་སོང་བས་ལྷག་མེད་དུ་བསྲེགས་པར་བསམ། ཡང་དེ་བཞིན་དུ་ལག་གཡས་མཉམ་གཞག་གི་

༄༅། །ཕྱག་རྒྱ་དང་གཡོན་སྡིགས་མཛུབ་ཀྱིས་སྣ་གཡོན་པ་བཀབ་སྟེ་སྣ་བུག་གཡས་ནས་རླུང་འབུད་པའི་ཚེ། དམིགས་པ་
བདག་གཞན་ཐམས་ཅད་ཀྱི་ཚེ་ཐོག་མེད་ནས་ཞེ་སྡང་གི་སྒོ་ནས་བསགས་ཤིང་དེའི་བསྐྱེད་པའི་ནད་གདོན་སྡིག་སྒྲིབ་ལས་དང་བག་ཆགས་དམ་
པ་ཆོས་སྒྲུབ་པའི་འགལ་རྐྱེན་བར་ཆད་ཐམས་ཅད་རླུང་དང་མཉམ་དུ་ནག་བུན་གྱིས་ཕྱིར་སོང་བ་མདུན་དུ་ཡེ་ཤེས་ཀྱི་མེས་བསྲེགས་པར་
བསམ༑ དེ་ནས་ལག་གཉིས་མཉམ་གཞག་གི་སྣ་བུག་གཉིས་ཀ་ནས་རླུང་མཉམ་དུ་འབུད་པའི་ཚེ་དམིགས་པ་བདག་གཞན་ཐམས་ཅད་
ཀྱི་ཚེ་རབས་ཐོག་མེད་ནས་གཏི་མུག་གི་སྒོ་ནས་བསགས་ཤིང་། དེའི་བསྐྱེད་པའི་ལས་དང་བག་ཆགས་ནད་གདོན་སྡིག་སྒྲིབ་ཐམས་ཅད་དང་། 
དམ་པ་ཆོས་སྒྲུབ་པའི་འགལ་རྐྱེན་བར་ཆད་མ་ལུས་རླུང་དང་མཉམ་དུ་ནག་བུན་གྱིས་ཕྱིར་སོང་བ་མདུན་དུ་ཡེ་ཤེས་ཀྱི་མེས་བསྲེགས་པར་བསམ་

ཞིང་༑ དེ་འདྲ་ལན་གསུམ་བྱས་པའི་རླུང་རོ་དགུ་ཕྲུགས་སུ་བསལ་ཏེ། མེ་དཔུང་དབྱིངས་སུ་ཡལ་བར་དམིགས་ལ་ཅུང་ཟད་ངལ་བསོ། །
གསུམ་པ་ཡིད་དབེན་ནི། ཡིད་མཚན་རྟོག་གིས་དབེན་དགོས་པས། སེམས་འདས་པའི་རྗེས་མི་གཅོད། མ་འོངས་པའི་མདུན་མི་བསུ། 
ད་ལྟའི་ཤེས་པ་ལ་རྩིས་གདབ་དང་བྲལ་བས་སེམས་རང་བབས་མ་བཅོས་པར་རྣལ་དུ་ཕབ་དགོས། དེ་དག་གི་དགོས་པ་ནི། བཅུད་བླུགས་
པའི་ཐོག་མར་སྣོད་བཀྲུ་བཤལ་བྱེད་པ་ལྟར་བསམ་གཏན་གྱི་སྣོད་དུ་རུང་བར་བྱ་བའི་ཆེད་ཡིན་ནོ། །གཉིས་པ་ཀུན་སློང་བཅོས་ཚུལ་ནི། མཁའ་
ཁྱབ་ཀྱི་ཕ་མ་དྲིན་ཆེན་ཐམས་ཅད་ཚེ་འདིར་རང་གནས་གདོད་མའི་གཞི་དབྱིངས་སུ་མྱུར་བ་ཉིད་དུ་མངོན་པར་རྫོགས་པར་སངས་རྒྱས་པའི་ཕྱིར། 
བདག་གིས་ལམ་རྣལ་འབྱོར་ཟབ་ལ་མྱུར་བ་འདི་ཉིད་སེམས་རྩེ་གཅིག་གིས་ཉམས་སུ་བླང་བར་བགྱིའོ་སྙམ་དུ་སེམས་བསྐྱེད་དགོས། ལམ་

མྱུར་བ་ནི། མདོ་ལས་སྔགས་ཀྱི་ལམ་མྱུར། སྔགས་ལའང་། ཕྱི་རྒྱུད་གསུམ་རིམ་པར་མི་ཚེ་བཅུ་དྲུག་གམ། བདུན་
ནམ་གསུམ་གྱིས་རང་འབྲས་མངོན་སུམ་ཐོབ་པས་མདོ་ལས་མྱུར། དེ་ལས་ནང་རྒྱུད་སྡེ་གསུམ་ཚེ་གཅིག་གིས་བྱང་ཆུབ་ལ་གཞོལ་བས། ཕྱི་
རྒྱུད་ལས་ཆེས་མྱུར་བ་ཡིན། འདིར་ཉམས་སུ་བླང་བྱའང་དེ་ཡིན་པའི་ངེས་ཤེས་བྱའོ། །གསུམ་པ་བླ་མ་ལ་གསོལ་བ་འདེབས་པ་ནི། 
བོ་བཀའ་དྲིན་སུམ་ལྡན་གྱི་བདག་ཉིད་རང་གི་རྩ་བའི་བླ་མ་ཡིན་པ་ལ། རྣམ་པ་ཨུ་རྒྱན་ཆེན་པོ་སྐུ་མཚན་དཔེ་གཟི་བརྗིད་འབར་བ། གསུང་
ཚངས་དབྱངས་ཡན་ལག་དྲུག་ཅུ་དང་ལྡན་ཞིང་། ཐུགས་མཁྱེན་བརྩེ་ནུས་པ་ཆེན་པོའི་སྒོ་ནས་བདག་གཞན་སེམས་ཅན་ཐམས་ཅད་ལ་ཐུགས་
བརྩེ་བ་ཆེན་པོས་དགོངས་བཞིན་མདུན་གྱི་ནམ་མཁར་རམ་སྤྱི་བོར། འཇའ་ཚོན་འོད་ཕུང་གི་ཀློང་དུ་མངོན་སུམ་ལྟ་བུར་བཞུགས་ཡོད་སྙམ་དུ་

ཐག་བཅད་ན་ངེས་པར་བཞུགས་ཡོད་པ་ཡིན་ཏེ། ཨུ་རྒྱན་ཆེན་པོས། དད་པ་ཅན་གྱི་གང་ཟག་ཕོ་མོ་ལ། །པད་འབྱུང་གང་དུའང་མ་བཞུད་
སྒོ་ཉལ་ཡོད། །ང་ཡི་ཚེ་ལ་འདས་གྲོངས་ཡོད་མ་ཡིན། །དད་ལྡན་མི་རེ་མདུན་ན་པད་འབྱུང་རེ། །ཞེས་གསུངས་པའི་དོན་གྱིས་ངེས་ཤེས་
དྲངས་ཏེ། དེའི་དྲུང་དུ་རང་གི་སེམས་བླ་མ་དང་གདམས་ངག་ལ་ཡིད་རབ་ཏུ་སྤྲོ་ཞིང་དོན་དུ་གཉེར་བ་དང་བའི་དང་པ། བསྒྲུབ་བྱའི་འབྲས་
བུ་ལ་ཆེས་དུང་ངེ་བ་འདོད་པའི་དད་པ། དེའི་རྒྱུ་དང་འབྲས་བུ་ལ་ཐེ་ཚོམ་མེད་པ་ཡིད་ཆེས་པའི་དང་པ། ཉི་ཚེའི་རྐྱེན་གྱིས་མི་འཕྲོག་པ་
མཐར་ཐུག་པའི་དད་པ་སྟེ། བྱིན་བརླབས་མྱུར་དུ་འཇུག་པའི་རྒྱུ་ཚང་བའི་དད་མོས་དྲག་པོས་སྒོ་ནས་མིག་མཆི་མ་འཁྲུགས་ལུས་བ་སྤུ་
གཡོ༑ ལག་གཉིས་ཐལ་མོ་སྙིང་གར་སྦྱར་བཞིན་དུ། ངག་གདུང་ཤུགས་དྲག་པོ་དང་བཅས་གསོལ་བ་འདེབས་པའི་ཚིག །དུས་

༄༅། །གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་མཁྱེན་ནོ༔ བདག་གི་རྒྱུད་བྱིན་གྱིས་བརླབ་ཏུ་གསོལ༔ བདག་གི་
བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ༔ ཆོས་ལམ་དུ་འགྲོ་བར་བྱིན་གྱིས་བརླབ་ཏུ་གསོལ༔ ལམ་གྱི་འཁྲུལ་པ་ཞི་བར་བྱིན་གྱིས་
བརླབ་ཏུ་གསོལ༔ འཁྲུལ་སྣང་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ༔ ཞེས་གསོལ་བ་ཡང་ཡང་འདེབས། དེའང་ལུང་སྟོང་
ཁྱི་ཟུག་གི་དཔེ་ལྟར་མི་བྱེད་པར། ཚིག་རྗེས་དོན་འབྲངས་སྙིང་ཁུང་རུས་པའི་གཏིང་ནས་དགོས་ཏེ། དེ་ལ་གསོལ་བ་འདེབས་པའི་ཡུལ་ནི་བླ་མ་
ཡིན༑ བླ་མའང་འདས་མ་འོངས་ད་ལྟ། དུ༷ས་གསུ༷མ་དུ་བྱོན་པའི་ས༷ངས་རྒྱ༷ས་ཐ༷མས་ཅ༷ད་ཀྱི༷་སྐུ་བཞི་ངང་ཡེ་ཤེས་ལྔ་ལྡན་ཏེ། སྐུ་བཞི་ནི་
སྒྲིབ་བྲལ་དབྱིངས་ཡེ་ཟུང་འཇུག་ཆོས་སྐུ། དེ་ཉིད་ངེས་པ་ལྔ་ལྡན་དུ་སྣང་བ་ལོངས་སྐུ། མ་ངེས་སྣ་ཚོགས་མཛད་པ་སྤྲུལ་སྐུ། དེ་

གསུམ་དབྱེར་མེད་པ་ངོ༷་བོ༷་ཉིད་སྐུ་སྟེ་སྐུ་བཞི། ཡེ་ཤེས་ལྔ་ནི། ཐུགས་ཆོས་དབྱིངས་སྤྲོས་བྲལ་ནི་ཆོས་དབྱིངས་ཡེ་ཤེས། ཡེ་ཤེས་དེས་ཆོས་
ཐམས་ཅད་གསལ་ལ་མི་རྟོག་པར་མཁྱེན་ཅིང་ཡེ་ཤེས་ལྷག་མ་གསུམ་གྱི་འཆར་གཞི་བྱེད་པ་མེ་ལོང་ཡེ་ཤེས། ཆོས་ཐམས་ཅད་མེ་ལོང་གཟུགས་
བརྙན་ལྟར་བླང་དོར་བཟང་ངན་མེད་པར་གནས་ལུགས་ཀྱི་ངོས་ནས་འཁོར་འདས་རོ་མཉམ་རྟོགས་པ་མཉམ་པ་ཉིད་ཀྱི་ཡེ་ཤེས། སྣང་ཚུལ་
འཁོར་འདས་ཀྱི་རྒྱུ་འབྲས་དུས་གསུམ་གྱི་ཆོས་ཐམས་ཅད་མ་འདྲེས་མཁྱེན་པ་སོ་སོར་རྟོག་པའི་ཡེ་ཤེས། འགྲོ་དོན་ཐོགས་མེད་མཛད་ཅིང་
འབད་རྩོལ་མེད་པ་བྱ་གྲུབ་ཡེ་ཤེས་ཏེ། དེ་ལྟར་སྐུ་དང་ཡེ་ཤེས་ཐམས་ཅད་ཟུང་དུ་འཇུག་པའི་བདག་ཉིད་བླ་མ་ཡིན། དེའང་བླ་མ་ཞེས་པ་ནི། 
དེ་བས་བླ༷་འམ་མཐོ་བ་གཞན་མ༷་མཆིས་པའི་དོན་ཡིན། རི༷ན་པོ༷་ཆེ༷་ནི་དཔེར་ན་ནོར་བུ་རིན་པོ་ཆེ་འཇིག་རྟེན་དུ་འབྱུང་བ་དཀོན་ཞིང་། དབུལ་

༄༅། །བ་སེལ་བའི་ཆོས་གཉིས་དང་ལྡན་པ་ལྟར། བླ་མ་དགེ་བའི་བཤེས་གཉེན་དང་དམ་པའི་ཆོས་འབྱུང་བར་དཀོན་པ་དང་ཚེ་
གཅིག་གིས་སངས་རྒྱས་ཐོབ་པར་བྱེད་པའི་གདམས་ངག་ཟབ་མོ་ཡོད་པས་མཆོག་གི་ཡོན་ཏན་ཏེ། བླ་མ་ཡོན་ཏན་གྱི་གཙོ་བོ་གཉིས་ལྡན་ཡིན་
པས་ན། ནོར་བུ་དང་ཆོས་མཚུངས། བདག་ནི་མི་ཤེས་རྨོངས་ལ། ཁྱེད་ཀྱིས་མ་ནོར་ཇི་བཞིན་ཤེས་པའམ་མཁྱེན་པས། བདག་
སྐྱིད་སྡུག་ཅི་མཛད་བླ་མ་ཁྱེད་མཁྱེན༷་ནོ། །ཞེས་པས་མཁྱེན་པར་གསོལ་བ་ཡིན། དེ་ཡང་གསོལ་བ་ཅི་ཞིག་འདེབས་ན། སྤྱི་དང་བྱེ་
བྲག་གི་འདོད་དོན་གསོལ་བ་འདེབས་པ་གཉིས་ཀྱི། དང་པོ་ནི། བད༷ག་གི༷་རྒྱུ༷ད་དགེ་བའི་རླན་དང་བྲལ་ཞིང་། ལས་ཉོན་གྱིས་གྱོང་བའི་
བློ་ལས་སུ་མ་རུང་པ་འདི། བླ་མ་ཁྱེད་ཀྱི་ཐུགས་རྗེ་གཟི་བྱི༷ན་གྱི༷ས་སྨིན་པ་དང་གྲོལ་བའི་བདག་ཉིད་དུ་བརླ༷བ་ཏུ༷་གསོ༷ལ། གཉིས་པ་

ཁྱད་པར་བའི་ལམ་གནད་བཞི་རང་རྒྱུད་ལ་འབྱོངས་བར་གསོལ་བ་འདེབས་པ་ནི། དེ་སྔོན་བད༷ག་གི༷་བློ༷་འཇིག་རྟེན་ཆོས་བརྒྱད་ཀྱི་རང་བཞིན་
ན་སྟེ། འཕགས་པ་ཀླུ་སྒྲུབ་ཀྱིས། འཇིག་རྟེན་མཁྱེན་པ་རྙེད་དང་མི་རྙེད་དང་། བདེ་དང་མི་བདེ་སྙན་དང་མི་སྙན་དང་། །བསྟོད་སྨད་
ཅེས་བགྱི་འཇིག་རྟེན་ཆོས་བརྒྱད་པོ། །བདག་གི་ཡིད་ཡུལ་མིན་པར་མགོ་སྙོམས་མཛོད། །ཅེས་གསུངས་པ་ལྟར། ཟང་ཟིང་གི་རྙེད་
པ་དང་། སྙན་ཚིག་གི་ཞེ་ས་བཀུར་སྟེ་དང་། ལུས་སེམས་བདེ་བ་དང་། ཡོན་ཏན་བསྔགས་བསྟོད་དེ་འདོད་ཆོས་བཞི་དང་། དེའི་
ལྡོག་ཕྱོགས། མི་རྙེད་པ་དང་། ཞེས་བཀུར་སྟི་མེད་པར་སྨད་པ་དང་། ལུས་སེམས་སྡུག་བསྔལ་བ་དང་། མི་སྙན་གྲགས་པ་སྟེ་མི་
འདོད་པའི་ཆོས་བཞི་པོ་སྤང་བྱ་དང་། འདོད་ཆོས་བཞི་པོ་འདི་བླང་བར་བྱེད་པ་ལ་བསམ་སྦྱོར་ཐམས་ཅད་ཤོར་བས་ལན་པས་བློ་ཆོས་སུ་

༄༅། །མ་སོང་བ་ཡིན། ད་ཕྱིན་ཆད་བློ་ལྡོག་རྣམ་བཞིས་འཇིག་རྟེན་ཆོས་བརྒྱད་པོ་དེ་མགོ་མཉམ་པའི་སྒོ་ནས་བློ༷་ཆོ༷ས་སུ༷་འགྲོ༷་བ༷ར་
བླ་མ་ཁྱེད་ཀྱི་ཐུགས་རྗེ་གཟི་བྱི༷ན་གྱི༷ས་བརླ༷བ་ཏུ༷་གསོ༷ལ་ཞེས་པ་དང་། ཆོས་ཞེས་པ་ནི་རང་རྒྱུད་འཆོས་པའམ་བཅོས་པ་སྟེ། རྒྱུད་བཅོས་པའི་
ཐབས་ཐར་པ་མཆོག་སངས་རྒྱས་སུ་བགྲོད་པའི་ལམ་ཡིན། ལམ་དེའི་སྙིང་པོ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་ཡིན། 
སེམས་དེ་རང་གར་རྒྱུད་ལ་སྐྱེ་དཀའ། དེ་སྔོན་མ་སྐྱེས་པའང་ཚོགས་མ་བསགས་སྒྲིབ་པ་མ་སྦྱོངས་བས་ལན་པས། ད་ཕྱིན་ཆད་སྐྱབས་
སེམས་སོགས་སྔོན་འགྲོའི་ཆོས་རྣམས་ཀྱིས་འགལ་རྐྱེན་སྡིག་སྒྲིབ་སྦྱོང་ཞིང་མཐུན་རྐྱེན་ཚོགས་བསགས་པ་དང་། བྱང་ཆུབ་ཀྱི་སེམས་
གཉིས་གོང་ནས་གོང་དུ་སྤེལ་བའི་སྒོ་ནས་ཆོ༷ས་ལ༷མ་དུ༷་འགྲོ༷་བར་བླ་མ་ཁྱེད་ཀྱི་ཐུགས་རྗེ་གཟི་བྱི༷ན་གྱི༷ས་བརླ༷བ་ཏུ༷་གསོ༷ལ། ལ༷མ་དེའི་སྐབས་

ཀྱི་སྦྱངས་བྱ་འཁྲུལ་པའི་རྩ་བ་གཉིས་འཛིན་མ་རིག་པ་དང་། དེའི་བསྐྱེད་པའི་འཁྲུལ༷་སྣ༷ང་འཁྲུལ་ཞེན་ཐམས་ཅད་དེ། གཞི་ཀ་དག་ཁྲེགས
ཆོད་ཀྱི་གདམས་པས། འཁྲུལ་པའི་སྣང་ཞེན་ཐམས་ཅད་ཞི༷་བའམ་རང་འགག་སྟེ། ཆོས་ཉིད་མངོན་སུམ་དུ་རྟོགས་པས་སྣང་བ་སྣོད་དང་
སྲིད་པ་བཅུད་ཀྱི་སེམས་ཅན་ཐམས་ཅད་ཀྱི་གཟུགས་སྣང་ལྷ། སྒྲ་གྲགས་སྔགས། དྲན་རྟོག་ཆོས་ཉིད་ཀྱི་རང་བཞིན་དུ་འཆ༷ར་བ༷ར་བླ་མ་
ཁྱེད་ཀྱི་ཐུགས་རྗེ་གཟི་བྱི༷ན་གྱི༷ས་བརླ༷བ་ཏུ༷་གསོ༷ལ། འཁྲུལ༷་སྣང༷་རྟོག་པའི་ཆོ་འཁྲུལ་འདི་གནས་ཚུལ་ལྷུན་གྲུབ་ཆེན་པོའི་རང་གདངས་རང་
རིག་ཡེ༷་ཤེ༷ས་ཀྱི་རང་སྣང་ཡིན་ཡང་། རང་སྣང་རང་ངོ་མ་ཤེས་པས། སྣང་ཚུལ་ལ་གཉིས་འཛིན་བདེན་ཞེན་གྱི་འཁྲུལ་པ་འདི་ལམ་ལྷུན་
གྲུབ་འོད་གསལ་གྱི་གདམས་པས། འཁྲུལ་སྣང་མ་སྤངས་ཡེ་ཤེས་ཀྱི་རོལ་པར་ཤར་ཏེ། ལམ་ཐོད་རྒལ་ཆོས་ཉིད་མངོན་སུམ་གྱི་

༄༅། །སྣང་བ་སོགས། སྣང་བཞི་མཐར་ཕྱིན་པ༷ར་བླ་མ་ཁྱེད་ཀྱི་ཐུགས་རྗེ་གཟི་བྱི༷ན་གྱི༷ས་བརླ༷བ་ཏུ༷་གསོ༷ལ། དེ་ལྟར་བླ་མའི་
ཡོན་ཏན་དྲན་པ་དང་། མཚན་ཐོས་པ་ཙམ་གྱིས་ལུས་བ་སྤུ་གཡོ། མིག་མཆི་མ་འཁྲུགས། སེམས་གཏིང་ནས་དད་པ་དེ་བླ་མའི་
ཐུགས་རྗེ་གཟི་བྱིན་ཡིན། བརླབས་ཅེས་པ་ནི། ལྷས་རླབས་འདྲེས་རླབས་ཟེར་བ་ལྟར། དེ་ཉིད་ཀྱིས༷་བརླ༷བས་པས་སྔར་དང་མི་འདྲ་
བའི་སྒོ་གསུམ་དགེ་བ་ཉིད་དུ་གྱུར་པ་ནི། བརླབས་པའི་ཚད་ཡིན། གསོ༷ལ་ཞེས་པ་ནི། དོན་དེ་དག་ལ་བླ་མ་ལ་ཟེར་བའམ་གསོལ་བ་
ཡིན༑ གསོལ་འདེབས་དེ་དག་ཀྱང་མོས་གུས་ཚད་མེད་པ་རྩེ་གཅིག་ཏུ་ཡང་ཡང་བཏབ་ན་བྱིན་བརླབས་ངེས་པར་འབྱུང་བ་ཡིན། དེ་ལྟར་ 
གསོལ་བ་བཏབ་སྟེ་ཐུན་དངོས་ལ་འཇུག་གོ། ༈ །།གཉིས་པ་ཐུན་མོང་གི་སྔོན་འགྲོ་ཞེས་པ་ནི་དབང་བཞིའི་ལམ་བསྐྱེད་རྫོགས་

ཐམས་ཅད་ཀྱི་སྔོན་དུ་འགྲོ་བའི་ཕྱིར་ཐུན་མོང་གི་སྔོན་འགྲོ་ཞེས་གསུངས། དེ་ལ་བློ་ཆོས་སུ་འགྲོ་བར་བྱེད་པ་དང་། ཆོས་ལམ་དུ་འགྲོ་བར་བྱེད་
པ་གཉིས། དང་པོ་བློ་ཆོས་སུ་འགྲོ་བར་བྱེད་པ་ལ། བླ་མ་སོ་སོའི་ཕྱག་བཞེས་ཁྲིད་ཚུལ་མི་འདྲ་བ་མི་རྟག་པ་བསྒོམ་པ་ནས་འགོ་བཟུང་སྟེ་རྐང་
གྲངས་གསུམ་དུ་བསྡུ་བ་ཡོད་ཀྱང་། འདིར་མི་རྟག་པ་བསྒོམ་པའི་གཞི་ཡིན་ཕྱིར། དལ་འབྱོར་རྙེད་དཀའ་ནས་འགོ་འཛིན་པ་ཡིན་ལ། 
དེ་ལ་དལ་འབྱོར་རྙེད་པར་དཀའ་བ་ལ་བསམ་པ། འཆི་བ་མི་རྟག་པ་ལ་བསམ་པ། ལས་རྒྱུ་འབྲས་ལ་བསམ་པ། འཁོར་བའི་སྡུག་
བསྔལ་ལ་བསམ་པ་སྟེ། བློ་སྦྱོང་ཚུལ་བཞི་ལས། དང་པོ་དལ་འབྱོར་རྙེད་པར་དཀའ་བའི་ཚུལ་བསམ་པ་ལ། དལ་འབྱོར་རང་གི་
ངོ་བོ་ལ་བསམ་པ། རྙེད་པར་དཀའ་བའི་ཚུལ་ལ་བསམ་པ། རྙེད་པ་དོན་ཆེ་བ་ལ་བསམ་པ། རྙེད་ནས་སྙིང་པོ་ལེན་དགོས་པ་ལ་

༄༅། །བསམ་པ། དགོས་ཆེད་ཕན་ཡོན་བསྟན་པ་དང་ལྔའོ། །དང་པོ་དལ་འབྱོར་རང་གི་ངོ་བོ་ལ་བསམ་པ་ནི། ཀྱེ་མ་
རིགས་དྲུག་ནང་སོགས་ཀྱིས་སྟོན་ལ། དེའང་ཀྱེ་མ་ཞེས་པ་ནི། ཀྱེ༷་ནི་བླ་མར་འབོད་པའི་ཚིག་ཡིན། མ༷་ནི་བླ་མའི་ཡོན་ཏན་དྲན་པའི་ཚིག་
ཡིན༑ དེའང་ཕལ་པོ་ཆེ་ལས། འདི་དགེ་བསྐྱེད་པས་བདག་གི་མ་ལྟ་བུ། །ཡོན་ཏན་འོ་མ་སྡུད་པའི་མ་མ་འདྲ། །བྱང་ཆུབ་ཡན་ལག་
ཡོངས་སུ་སྦྱོང་བ་ཡིན། །དགེ་བཤེས་འདི་དག་གནོད་པ་རྣམ་པར་བཟློག །ཅེས་གསུངས་པ་ལྟར། དཔེར་ན་འཇིག་རྟེན་ན་དྲིན་ཆེན་པོ་བཞི་དང་
ལྡན་པ་ལ་མ་ཞེས་བྱ་ལ། དེ་བཞིན་དུ་བླ་མ་བཀའ་དྲིན་ཆེན་པོ་བཞི་དང་ལྡན་པས་དེ་དང་ཆོས་མཚུངས་ཏེ། དང་པོ་མས་ལུས་བྱིན་པ་ལྟར། 
བླ་མས་རྣམ་དཀར་གྱི་རྟེན་རྣམས་ལུས་ལྟ་བུ་སོ་སོར་ཐར་པའི་སྒར་བཅུག་ནས་དད་མོས་ངེས་འབྱུང་གི་བློ་དགེ་བའི་ལུས་བསྐྱེད་པའི་དྲིན་དང་། 

མས་དྲོད་བཅུད་ཀྱིས་སྲོག་བསྐྱེད་པ་ལྟར། ཐར་པའི་སྲོག་འཚོ་བའི་ཕྱིར། དཀར་ཆོས་ཐམས་ཅད་ཀྱི་སྙིང་པོའི་བཅུད་ལྟ་བུ་བྱང་ཆུབ་ཀྱི་
སེམས་བསྐྱེད་དུ་བཅུག་ནས་ཐར་པའི་སྲོག་ཟུང་བྱས། ཟབ་པ་དང་རྒྱ་ཆེ་བའི་ཆོས་ཀྱི་སྒོ་འབྱེད་ཐོས་བསམ་བསྒོམ་པའི་ཤེས་རབ་བསྐྱེད་ནས་
ཐར་པའི་སྲོག་དེ་རིང་དུ་འཚོ་བར་མཛད་པའི་དྲིན་དང་། མས་ཟས་གོས་སོགས་ཀྱིས་ཕན་པ་ཚད་མེད་པས་བསྐྱོང་བ་བཞིན། བླ་མས་བྱང་
ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་ནམ། བསླབ་པ་གསུམ་གྱིས་དཀར་པོའི་ཕྱོགས་ཀྱི་དབང་པོ་ཡན་ལག་ཡོངས་སུ་སྦྱོང་ཞིང་སྟོབས་བསྐྱེད་
པར་མཛད་པས་ཕན་པ་རྒྱ་ཆེན་པོ་བསྒྲུབ་པའི་དྲིན་དང་། མས་མེ་ཆུ་གཡང་ས་སོགས་གནོད་པ་མཐའ་དག་ལས་བསྐྱབ་པ་ལྟར། བླ་མ་དམ་
པས་སྤྱིར་འཁོར་བ་ངན་སོང་། དགོས་རང་འདོད་ཡིད་བྱེད། ཡང་དགོས་སུ་མཚན་མའི་འཇིགས་པ་མཐའ་དག་ལས་བསྐྱབས་ཏེ། 

༄༅། །ཐར་པ་བླ་ན་མེད་པའི་གོ་འཕང་ལ་དབུགས་འབྱིན་པར་མཛད་པས་གནོད་པ་མཐའ་དག་ལས་བསྐྱབ་པའི་དྲིན་དང་བཞི་སྟེ། 
དེ་ལྟར་བུ་གཅིག་པའི་མས་བུ་ལ་ཇི་ལྟར་བརྩེ་བ་བཞིན་བླ་མས་ཉེ་རིང་མེད་པའི་སེམས་ཅན་ཀུན་ལ་ཐུགས་བརྩེས་རྗེས་སུ་འཛིན་པའི་ཡོན་ཏན་
དྲན་པའི་དད་མོས་གདུང་ཤུགས་དྲག་པོས་དལ་འབྱོར་རྙེད་དཀའ་སོགས་བསྒོམ་པའི་ཉམས་རྟོགས་ཁྱད་པར་ཅན་རང་རྒྱུད་ལ་སྐྱེ་བར་ཡིད་ཀྱིས་
གསོལ་བ་དྲག་ཏུ་བཏབ་ཅིང་བླ་མ་དང་ཐུགས་ཡིད་གཅིག་ཏུ་བསྲེས་ཏེ་བློ་འདི་ལྟར་སྦྱང་དགོས། དེའང་རིགས་དྲུག་ནང་ནས་དལ་འབྱོར། ཞེས་
པ༑ འགྲོ་བ་རིགས་དྲུག་ཅེས་པའི་འགྲོ་བ་ནི། ཇི་སྐད་དུ། འགྲོ་བ་ཐམས་ཅད་ལས་ཀྱིས་འགྲོ། །དེ་མིན་འགྲོ་བར་ནུས་མ་ཡིན། །ཞེས་
པས༑ ལས་སྣ་ཚོགས་ཀྱི་དབང་གིས་གནས་རིགས་སོ་སོར་འགྲོ་བས་ན་འགྲོ་བ་ཞེས་བྱ། རིགས་དྲུག་ནི། ངན་སོང་གསུམ་དང་། མཐོ་

རིས་གསུམ་སྟེ། སྡུག་བསྔལ་ཅན་གྱི་གནས་ངན་དུ་སོང་བས་ན་ངན་སོང་ཞེས་ཟེར། གསུམ་ནི། དམྱལ་བ་ཡི་དྭགས་དུད་འགྲོ་དང་། ངན་
སོང་གསུམ་ལས་ཅུང་ཟད་མཐོ་བའི་རིས་ཙམ་ཡིན་པས་མཐོ་རིས་ཞེས་ཟེར། གསུམ་ནི། ལྷ་མི་ལྷ་མ་ཡིན་ཏེ། འགྲོ་བ་རི༷ག་དྲུ༷ག་པོའི་
ན༷ང་ན༷ས་དལ་འབྱོར་བཅོ་བརྒྱད་དང་ལྡན་པའི་མི་ལུས་རྟེན་ཤིན་ཏུ་བཟང་། དེའང་དལ་འབྱོར་ཞེས་པས་ངོ་བོ་ད༷ལ་བ་བརྒྱད་ལ་བསམ་པ། ཁྱད་
པར་གྱི་ཆོས་འབྱོར་པ་བཅུ་ལ་བསམ་པ་དང་གཉིས་ལས། དང་པོ་ནི། སྤྱིར་མི་ཁོམས་པའི་གནས་བརྒྱད་དུ་མ་སྐྱེས་པར་དམ་པའི་ཆོས་
བསྒྲུབ་པར་ཁོམས་པ་ནི་དལ་བ་ཞེས་བྱ། མི་དལ་བ་ནི་མི་ཁོམས་པའི་གནས་བརྒྱད་དེ། མདོ་ལས། དམྱལ་བ་ཡི་དྭགས་དུད་འགྲོ་དང་། །
ཚེ་རིང་ལྷ་དང་ཀླ་ཀློ་དང་། །ལོག་ལྟ་སངས་རྒྱས་ཀྱིས་སྟོང་པ། །ལྐུགས་པ་འདི་དག་མི་ཁོམས་བརྒྱད། །ཅེས་པས། ཕྱིའི་མི་ཁོམས་པ་

༄༅། །བཞི༑ ནང་གི་བཞི་དང་བརྒྱད། དང་པོ་ནི། ངན་སོང་དམྱལ་བར་སྐྱེས་ན་ཚ་གྲང་གི་སྡུག་བསྔལ་ལ་འཁོར་མོར་སྤྱོད། ཡི་
དྭགས་ནི་བཀྲེས་སྐོམ་གྱི་སྡུག་བསྔལ་ལ་སྤྱོད། དུད་འགྲོས་བཀོལ་སྤྱོད་དང་ཕན་ཚུན་འཚེ་བའི་སྡུག་བསྔལ་ལ་སྤྱོད་པས། དེ་གསུམ་ཆོས་
བྱེད་མི་ཁོམས། ལྷ་ཚེ་རིང་པོ་ཞེས་པ་ནི་འདུ་ཤེས་མེད་པའི་ལྷ་སྟེ། དགེ་སྡིག་གང་གི་ཡང་འདུ་ཤེས་མེད་པའི་བསམ་གཏན་ལ་ཐར་པར་བཟུང་
ནས་བསྒོམས་པས་འདུ་ཤེས་མེད་པའི་ལྷར་སྐྱེས་ནས་ཏིང་ངེ་འཛིན་དེའི་ངང་དུ་བསྐལ་ཆེན་མང་པོར་གནས་ནས་འཕེན་བྱེད་ཀྱི་ལས་ཟད་པ་ན། 
ལོག་ལྟའི་རྒྱུས་ངན་སོང་དུ་སྐྱེ་བས་ཆོས་བྱེད་དུ་མི་ཁོམས་པ་དང་བཞི་འདི། ཕྱིའམ་མི་མ་ཡིན་པའི་མི་ཁོམས་པ་བཞི་ཡིན། གཉིས་པ་ནང་གི་
བཞི་ནི། མི་ཡིན་ཡང་། ཀླ་ཀློ་ཞེས། ཀློ་ཁ་ཁྲ་སོགས་མཐའ་འཁོབ་ཀྱི་ཡུལ་སུམ་ཅུ་རྩ་གཉིས་སུ་སྐྱེས་པ་རྣམས་དང་། སྲོག་གཅོད་

དགེ་བར་རྩི་བའི་འཚེ་བ་ཆོས་སྨྲ་དང་། མ་བག་མར་ལེན་པ་སོགས་ཡུལ་གྱི་སྲོལ་ངན་པའི་རྗེས་སུ་འབྲང་བ་སོགས་དང་། ཁྱད་པར་ཀླ་ཀློ་རྣམས་
སྲོག་གཅོད་སོགས་མི་དགེ་བའི་ལས་ཐབས་ལ་ལྷག་པར་མཁས་ཤིང་སྡིག་པ་འབའ་ཞིག་ལ་སྤྱོད་པས་ཤི་མ་ཐག་ཏུ་ངན་སོང་དུ་འགྲོ་བ་མང་བས་མི་
ཁོམས་པའི་གནས་ཡིན། ལོག་པར་ལྟ་བ་ནི། སངས་རྒྱས་པ་ལས་ཕྱི་རོལ་དུ་གྱུར་པའི། ཆོས་དང་གང་ཟག་ལ་ལོག་པར་རྟོག་པས་བསླད་
ནས་རྟག་ཆད་དུ་ལྟ་བ་དངོས་སམ་མིན་ཀྱང་དེ་དང་ཆ་འདྲ་བ་ལོག་ལྟས་ཆོས་ལ་མོས་པ་མི་སྐྱེ་བ་རྣམས་ཆོས་ཚུལ་བཞིན་སྒྲུབ་པ་ལ་མི་ཁོམས་པ་
ཡིན་ཏེ་དཔེར་ན་དགེ་སློང་ལེགས་པའི་སྐར་མ་བཞིན་ནོ། །སངས་རྒྱས་ཀྱིས་སྟོང་པ་ནི། མུན་པའི་བསྐལ་པ་སངས་རྒྱས་མ་བྱོན་པའི་ཞིང་དུ་
སྐྱེས་པ་དང་། སངས་རྒྱས་སྔོན་མའི་བསྟན་པ་ནུབ། ཕྱི་མ་མ་བྱོན་པའི་བསྟན་པའི་བར་སྟོང་དུ་སྐྱེ་ན་ཆོས་ཀྱི་སྣང་བ་མེད་པས་མི་ཁོམས། 

༄༅། །ལྐུགས་པ་ཞེས་པ་ནི་སྤྱིར་ངག་ལྐུགས་པ་ལ་སྨྲ་ཤེས་དོན་གོ་བ་མིའི་མཚན་ཉིད་མི་ཚང་བས་མི་ཁོམས། ཁྱད་པར་ཡིད་
ལྐུགས་པའི་བླུན་རྨོངས་སུ་གྱུར་པ་ཆོས་ཀྱི་གོ་བརྡ་མི་འཕྲོད་པས་མི་ཁོམས་པ་སྟེ་ནང་གི་བཞི་མིར་གྱུར་པའི་མི་ཁོམས་པའོ། །དེ་བརྒྱད་དུ་མ་
སྐྱེས་པར་ཆོས་སྒྲུབ་པའི་དལ་ཁོམས་ཡོད་པས་ན་དལ་བརྒྱད་ཐོབ་པ་ཡིན། གཞན་ཡང་མི་ཁོམས་པའི་རྒྱུ། ཀུན་མཁྱེན་ཆེན་པོས། ཡིན་
བཞིན་མཛོད་ལས། དུག་ལྔ་འཁྲུགས་དང་བླུན་རྨོངས་བདུད་ཀྱིས་ཟིན། །ལེ་ལོ་ཅན་དང་ལས་ངན་མཚོ་ཆེན་རྡོལ། །གཞན་དབང་འཇིགས་
སྐྱོབ་ཆོས་ལྟར་བཅོས་པ་སྟེ། །འཕྲལ་བྱུང་རྐྱེན་གྱི་མི་ཁོམས་རྣམ་པ་བརྒྱད། །ཅེས་གསུངས་པའི་ཆོས་སྒྲུབ་པའི་གནས་སུ་མི་ཁོམས་པ་
དང་༑ ཡང་ཡིད་བཞིན་མཛོད་ལས། འཆིང་བ་དམ་ལྡན་ཀུན་སྤྱོད་ཤིན་ཏུ་ངན། །འཁོར་བར་མི་སྐྱོ་དད་པ་ཅུང་ཟད་མེད། །མི་དགེ་

སྡིག་སྤྱོད་ཆོས་ལ་སེམས་པ་བྲལ། །སྡོམ་དང་དམ་ཚིག་འཆལ་བ་ཞེས་བྱ་བ། །རིས་ཆད་བློ་ཡི་མི་ཁོམས་རྣམ་པ་བརྒྱད། །ཅེས་གསུངས་
པའི་དམ་པའི་ཆོས་ལས་རིང་ཞིང་ཐར་པའི་སྒྲོན་མི་ནུས་པས་མི་ཁོམས་པའོ། །གཉིས་པ་ཁྱད་པར་འབྱོར་པ་ལ་བསམ་པ་ནི། རང་འབྱོར་
ལྔ་དང་། གཞན་འབྱོར་ལྔ། དང་པོ་ནི། མགོན་པོ་ཀླུ་སྒྲུབ་ཀྱིས། མི་ཉིད་དབུས་སྐྱེས་དབང་པོ་ཚང་། །ལས་མཐའ་མ་ལོག་གནས་
ལ་དད། །ཅེས་པས། མིར་སྐྱེ་བ་ནི། རྟེན་ཁྱད་པར་ཅན་གྱི་འབྱོར་པ་སྟེ། དེའང་ངན་སོང་གི་བཟང་ཤོས། དུད་འགྲོ་ཡིན་ཡང་། དོན་
མི་ཤེས་སྨྲ་མི་ནུས། ད་ལྟ་འཁྱག་གྲིར་ཤི་ཡང་མི་འཆི་བའི་ཐབས་ཕྲན་བུ་ཙམ་མི་ཤེས། མི་ནི་ཇི་ལྟར་ཞན་ཀྱང་། མེ་ཤིང་བསྡུས་ནས་བསྲོ་
ཤེས༑ ལྷ་སོགས་ལུས་རྟེན་བཟང་ཤོས་ཡིན་ཀྱང་། སོ་ཐར་གྱི་སྡོམ་པ་མཚན་ཉིད་པའི་སྣོད་དུ་མ་གྱུར་པས། བསྟན་པ་ཡོངས་སུ་

༄༅། །རྫོགས་པ་རང་རྒྱུད་ལ་ཐོབ་པའི་སྐལ་བ་དང་མི་ལྡན། མིའི་རྟེན་ནི་ཐར་པའི་རྟེན་མཆོག་ཏུ་གྱུར་ཞིང་སྡོམ་པ་ཐམས་ཅད་ཀྱི་རྟེན་
ཁྱད་པར་ཅན་ནོ། །དབུས་སྐྱེས་ཞེས་པ་ནི། ས་ཚིགས་དང་ཆོས་ཚིགས་ཀྱི་དབུས་གཉིས། དང་པོ་ས་ཚིགས་ནི་ཡུལ་དབུས་ཞེས། ལྷོ་
འཛམ་བུའི་གླིང་གི་ཡུལ་གྱི་དབུས་རྒྱ་གར་རྡོ་གདན་བསྐལ་བཟང་སངས་རྒྱས་སྟོང་སངས་རྒྱས་པའི་གནས་བསྐལ་པ་སྟོང་ཀྱང་མི་འཇིག་པར་གནས་
པ་དེ་ཉིད་གཙོ་བོར་བྱས་འཕགས་ཡུལ་གྱི་གནས་དང་གྲོང་ཁྱེར་ལ་ས་ཚིགས་ཀྱི་ཡུལ་དབུས་ཟེར། ཆོས་ཚིགས་ཀྱི་ཡུལ་དབུས་ནི་སངས་རྒྱས་ཀྱི་
བསྟན་པ་དམ་པའི་ཆོས་གང་དུ་གནས་པ་དེ་ཡིན། དེ་མ་ཡིན་པ་རྣམས་ལ་མཐའ་འཁོབ་ཅེས་བྱ། དེས་ན། སྔོན་བསྟན་པ་གནས་དུས་རྒྱ་
གར་ས་ཚིགས་དང་ཆོས་ཚིགས་གཉིས་ཀྱི་ཡུལ་དབུས་ཡིན། ད་ནི་རྡོ་རྗེ་གདན་ཕྱི་པ་དག་གིས་བཟུང་ཟིན་པས་རྒྱལ་བསྟན་མེད་ཕྱིར་ཆོས་ཚིགས་

ཀྱི་མཐའ་འཁོབ་ཡིན། བོད་གངས་ལྡན་ནི་སངས་རྒྱས་འཇིག་རྟེན་དུ་བྱོན་དུས་མིའི་འགྲོ་བ་ཆེར་མེད་ཅིང་བསྟན་པ་དར་བས་མཐའ་འཁོབ་བོད་
ཀྱི་ཡུལ་ཞེས་གྲགས་ཀྱང་། ཕྱིས་མིའི་འགྲོ་བ་རིམ་གྱིས་མཆེད་དེ། སྤྲུལ་པའི་རྒྱལ་པོ་གསུམ་སོགས་བྱོན། མཁན་སློབ་པཎ་གྲུབ་མང་
པོ་སྤྱན་དྲངས། ལོ་ཙཱ་མང་དུ་བསགས། གཙུག་ལག་ཁང་སྐུ་རྟེན་དང་བཅས་པ་བཞེངས། གསུང་རྟེན་དུ་ཆོས་མང་དུ་བསྒྱུར་བསྟན་པ་
ཉི་མ་ཤར་བ་བཞིན་མཛད་ནས་ད་བར་ལུང་རྟོགས་ཀྱི་བསྟན་པ་ཉམས་མེད་ཡོད་པས་ཆོས་ཚིགས་ཀྱི་ཡུལ་དབུས་ཡིན། དབང་པོ་ཡོན་ཏན་གྱི་
འབྱོར་པ་ནི། མོས་གུས་རྟེན་སྐུ་གཟུགས་སོགས་མཇལ། ཐོས་བསམ་གྱི་རྟེན་ཡུལ་གསུང་རབ་རིན་པོ་ཆེ་བལྟ་བ་དང་ཉན་པ་སོགས་ལ་
དབང་བའི་དབང་པོ་ལྔ་ཚང་། སྡོམ་པའི་སྣོད་དུ་མི་འགྱུར་བའི་སྐྲ་སེར་ཅན་སོགས་མ་ཡིན་པས་དབང་པོའི་སྒོ་ལྔ་ཚང་། ལས་མཐའ་མ་

༄༅། །ལོག་ཅེས་པ་ནི། སྔོན་གྱི་དགེ་བའི་མཐའ་ཕྱིས་སྡིག་པའི་ལས་སུ་མ་ལོག་པ་སྟེ། ལོག་པ་ནི་སྔོན་ནས་ལས་མཐའ་ལོག་
པ་རྔོན་པ་དང་སྨད་འཚོང་ལ་སོགས་ཀྱི་རིགས་རྒྱུད་དུ་སྐྱེས་པས་ཆུང་ནས་ལས་མཐའ་ལོག་ལམ་དུ་ཞུགས་པ་དང་། སྔོན་ཆོས་པ་ཡིན་ཞིང་སྡིག་
ལ་འཛེམ་པ་ཕྱིས་སྡིག་པའི་ལས་གསོགས་པའི་ལས་མཐའ་ལོག་པ་གཉིས་ཡོད། དེར་མ་ཟད་སྒོ་གསུམ་ཆོས་འགལ་གྱི་བྱ་བ་བྱེད་ཚད་ལས་
མཐའ་ལོག་པར་ཞུགས་པ་ཡིན་པས་གཟབ་པ་གལ་ཆེ། གནས་ལ་དད་ཅེས་པས། མུ་སྟེགས་པ་དང་འཇིག་རྟེན་པའི་ལྷ་སོགས་གང་ལ་
དད་ཀྱང་འཁོར་བ་དང་ངན་སོང་ལས་མི་སྐྱོབ། དེས་ན་དད་པའི་གནས་སངས་རྒྱས་ཀྱི་བསྟན་པ་དང་། དགེ་བའི་བཤེས་གཉེན་ལ་རྒྱུ་མཚན་
ཤེས་པའི་དད་པ་བརྟན་པོ་ཐོབ་པ་ནི་ཆོས་ཀྱི་སྣོད་མ་ནོར་བ་ཡིན། རང་འབྱོར་ལྔའི་ནང་ནས་འདི་ཤིན་ཏུ་གཙོ་ཆེ། ལྔ་པོ་འདི་རང་ངོས་ཀྱི་

སྐལ་པས་འབྱོར་དགོས་པས་ན་རང་འབྱོར་ལྔ་ཞེས་ཟེར། གཉིས་པ་གཞན་འབྱོར་ལྔ་ནི། འཕགས་པ་ཀླུས། སངས་རྒྱས་བྱོན་དང་དེས་
ཆོས་གསུངས། །བསྟན་པ་གནས་དང་དེའི་རྗེས་འཇུག །གཞན་ཕྱིར་སྙིང་ནི་བརྩེ་བའོ། །ཞེས་གསུངས་ཏེ། སངས་རྒྱས་བྱོན་དང་ཞེས་
པས༑ རྫོགས་པའི་སངས་རྒྱས་འཇིག་རྟེན་དུ་བྱོན་ན་སྒྲོན་བསྐལ་དང་། སངས་རྒྱས་མ་བྱོན་པའི་བསྐལ་པ་ལ་མུན་བསྐལ་ཞེས་གྲགས།
བསྐལ་པ་ནི་སྲིད་པ་ཆགས་གནས་འཇིག་སྟོང་བཞིའི་ཡུན་ལ་བསྐལ་པ་ཟེར། དེའང་སྔོན་འདས་པའི་དུས་བསྐལ་པ་ཆེན་པོ་མངོན་པར་
དགའ་བ་ན་སངས་རྒྱས་སུམ་ཁྲི་སུམ་སྟོང་བྱོན། དེའི་འོག་ཏུ་མུན་པའི་བསྐལ་པ་བརྒྱ་བྱུང་། དེ་ནས་བསྐལ་པ་རྫོགས་ལྡན་ཞེས་བྱ་བར་
སངས་རྒྱས་བྱེ་བ་ཕྲག་བརྒྱད་ཅུ་བྱུང་། དེ་འོག་ཏུ་མཐའ་འཁོབ་ཀྱི་བསྐལ་པ་བརྒྱ་བྱུང་། དེའི་འོག་ཏུ་བསྐལ་པ་བཟང་ལྡན་ལ་སངས་

༄༅། །རྒྱས་བྱེ་བ་ཕྲག་བརྒྱད་ཅུ་རྩ་བཞི་བྱུང་། དེའི་འོག་ཏུ་མུན་བསྐལ་ལྔ་བརྒྱ་བྱུང་། དེ་ནས་བསྐལ་པ་མཐོང་ན་དགའ་བ་ལ་
སངས་རྒྱས་བྱེ་བ་ཕྲག་བརྒྱད་ཅུ་བྱུང་། དེ་ནས་མུན་བསྐལ་བདུན་བརྒྱ་བྱུང་། དེ་ནས་བསྐལ་པ་དགའ་བ་དང་ལྡན་པ་ལ་སངས་རྒྱས་སྟོང་
ཕྲག་དྲུག་ཅུ་བྱུང་། དེའི་རྗེས་ལ་བསྐལ་པ་བཟང་པོ་འདི་ཉིད་བྱུང་བ་ཡིན། བསྐལ་པ་འདི་མ་ཆགས་པའི་སྔོན་དུ་སྟོང་གསུམ་ཐམས་ཅད་
ཆུའི་རྒྱ་མཚོ་ཆེན་པོ་གཅིག་ཏུ་གྱུར་ཏེ་ཡོད་པ་ལ། མེ་ཏོག་པདྨ་འདབ་མ་སྟོང་ལྡན་སྟོང་སྐྱེས་པ། གཙང་རིས་ཀྱི་ལྷས་བསྐལ་པ་འདིར་
སངས་རྒྱས་སྟོང་འབྱུང་བ་མངོན་ཤེས་ཀྱིས་རིག་ནས་བསྐལ་པ་བཟང་པོ་ཡིན་ནོ་ཞེས་བསྐལ་པའི་མིང་བཟང་པོར་བཏགས་པ་བཞིན། སྐྱེ་དགུ་
རྣམས་ཚེ་ལོ་བརྒྱད་ཁྲིའི་དུས་སུ་སངས་རྒྱས་རྣམ་པར་གཟིགས། ཚེ་ལོ་བདུན་ཁྲིའི་དུས་སུ་བདེ་གཤེགས་གཙུག་ཏོར་ཅན། ཚེ་ལོ་དྲུག་ཁྲིའི་

དུས་ན་རྒྱལ་བ་ཐམས་ཅད་སྐྱོབ། ཚེ་ལོ་བཞི་ཁྲིའི་དུས་ན་སྐྱོབ་པ་འཁོར་བ་འཇིག །ཚེ་ལོ་སུམ་ཁྲིའི་དུས་ན་འདྲེན་པ་གསེར་ཐུབ། ཚེ་ལོ་ཉི་
ཁྲིའི་དུས་ན་སྐྱོབ་པ་འོད་སྲུང་ཆེ་པོ། ཚེ་ལོ་བརྒྱ་པའི་དུས་ན་འགྲོ་མགོན་བཅོམ་ལྡན་འདས་ཤཱཀྱ་ཐུབ་པ་བྱོན་ནས་བཟུང་མཐར་ཚེ་ལོ་དཔག་མེད་
ཐུབ་པའི་དུས་སུ་སངས་རྒྱས་མོས་པ་བྱོན་པའི་བར་དུ་སངས་རྒྱས་སྟོང་སོགས་འཇིག་རྟེན་དུ་བྱོན་ནས་རྡོ་རྗེ་གདན་དུ་སངས་རྒྱས་ནས་ཆོས་
འཁོར་བསྐོར་བར་འགྱུར་བའི་སྒྲོན་མེའི་བསྐལ་པ་ཡིན། འདིའི་འོག་ཏུ་མཐའ་འཁོབ་ཀྱི་བསྐལ་པ་རིགས་ངན་དྲུག་ཅུ་འབྱུང་། དེའི་འོག་
ཏུ་བསྐལ་པ་གྲངས་ལྡན་ལ་སངས་རྒྱས་སྟོང་ཕྲག་བཅུ་འབྱུང་། དེའི་འོག་ཏུ་རིགས་ངན་གྱི་བསྐལ་པ་སྟོང་བཅུ་འབྱུང་། དེ་ལ་སོགས་
མུན་བསྐལ་དང་སྒྲོན་མེའི་བསྐལ་པ་འདྲེས་མར་འབྱུང་བ་ལས། མུན་བསྐལ་དང་འཕྲད་ན་དཀོན་མཆོག་གསུམ་གྱི་སྒྲ་ཙམ་ཡང་མེད། དེ་

༄༅། །ལས་ཀྱང་། གསང་སྔགས་རྡོ་རྗེ་ཐེག་པའི་བསྟན་པ་ནི། ཨུ་རྒྱན་ཆེན་པོས། སྔོན་བསྐལ་པ་ཐོག་མ་ཀུན་བཀོད་ལ་
སངས་རྒྱས་སྔོན་འབྱུང་གི་རྒྱལ་པོ་ཞེས་བྱ་བའི་བསྟན་པ་ལ་གསང་སྔགས་རྒྱ་ཆེར་བསྒྲགས་སོ། །ད་ལྟའི་སངས་རྒྱས་ཤཱཀྱ་ཐུབ་པའི་བསྟན་པ་
འདི་ལ་གསང་སྔགས་བྱོན་ལ། ད་སྟེ་བསྐལ་པ་བྱེ་བ་འདས་པའི་འོག་ཏུ་བསྐལ་པ་མེ་ཏོག་བཀོད་པ་ཞེས་བྱ་འབྱུང་བའི་ཚེ་སངས་རྒྱས་
འཇམ་དཔལ་དབྱངས་ཞེས་བྱ་བ། ད་ལྟ་ང་དང་ཚུལ་མཐུན་པ་ཞིག་འབྱུང་སྟེ། དེས་གསང་སྔགས་རྒྱ་ཆེར་སྟོན་པར་འགྱུར་རོ། །བསྐལ་
པ་དེ་གསུམ་ནི་འགྲོ་བ་རྣམས་སྣོད་དུ་རུང་བའི་ཕྱིར་རོ། །བསྐལ་པ་དེ་གསུམ་མ་ཡིན་པར་དུས་ནམ་ཡང་གསང་སྔགས་མི་འབྱུང་སྟེ། 
སེམས་ཅན་རྣམས་སྣོད་དུ་མི་རུང་བའི་ཕྱིར་རོ། །ཞེས་གསུངས་པ་ལྟར་བསྐལ་པ་བཟང་པོ་འདིར་བཅོམ་ལྡན་འདས་ཤཱཀྱ་ཐུབ་པ་བྱོན་ནས་

མདོ་སྔགས་ཀྱི་ཆོས་རྒྱ་ཆེར་གསུངས་པའི་སྒྲོན་མེའི་བསྐལ་པ་ཆེན་པོ་ཡིན་པས་སྟོན་པ་ཁྱད་པར་ཅན་གྱི་འབྱོར་པ་དང་། དེས་ཆོས་གསུངས་
ཞེས་པས། སྟོན་པ་ཤཱཀྱའི་རྒྱལ་པོས། རྒྱ་གར་རྡོ་རྗེ་གདན་བྱང་ཆུབ་ཤིང་གི་དྲུང་དུ་སྲོད་ལ་བདུད་བཏུལ། གུང་ལ་མཉམ་པར་བཞག །
ཐོ་རངས་ཟད་མི་སྐྱེ་ཤེས་པའི་ཡེ་ཤེས་མངོན་དུ་མཛད་ནས་མངོན་པར་རྫོགས་པ་སངས་རྒྱས་ནས། ཆོས་མ་གསུངས་པར། ཟབ་ཞི་སྤྲོས་
བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་བདག་གིས་བརྙེས། །སུ་ལ་བསྟན་ཀྱང་གོ་བར་མི་འགྱུར་བས། །མི་སྨྲ་ནགས་
འདབས་ཉིད་དུ་གནས་པར་བྱ། །ཞེས་གསུངས་ཏེ། ཞག་བདུན་ཕྲག་བདུན་དུ་ཆོས་མི་གསུངས་པའི་ཚུལ་གྱིས་བཞུགས་པ་ན། ལྷ་
ཚངས་པ་དང་བརྒྱ་བྱིན་གྱིས་ཆོས་ཀྱི་འཁོར་ལོ་བསྐོར་བར་གསོལ་བ་ལན་གསུམ་དུ་བཏབ་པ་ན། ཞལ་གྱིས་བཞེས་ནས། ཐོག་མར་ཡུལ་

༄༅། །ཝཱ་ར་ཎ་སཱིའི་དྲང་སྲོང་ལྷུང་བ་རི་དྭགས་ཀྱི་ནགས་སུ་འཁོར་ལྔ་སྡེ་བཟང་པོ་ལྷ་བརྒྱད་ཁྲི་དང་བཅས་པ་ལ་བཀའ་དང་པོ་བདེན་
པ་བཞིའི་ཆོས་ཀྱི་འཁོར་ལོ་བསྐོར་བ་དང་། ཡུལ་བྱ་རྒོད་ཕུང་པོའི་རི་སོགས་སུ་འཁོར་རབ་འབྱོར་དང་། སྤྱན་རས་གཟིགས་སོགས་ལ་
བཀའ་བར་པ་མཚན་ཉིད་མེད་པའི་ཆོས་འཁོར་དང་། ཡུལ་ཡངས་པ་ཅན་དང་མ་ངེས་པ་རྣམས་སུ། འཁོར་ཐེག་པ་ཆེན་པོའི་རིགས་
ཅན་ཤ་སྟག་ལ། ཐ་མ་ལེགས་པར་རྣམ་པར་ཕྱེས་པའི་ཆོས་འཁོར་ཏེ། ཆོས་འཁོར་རིམ་པ་གསུམ་དང་། དེར་ཡང་མ་ཟད་གདུལ་
བྱའི་སྐལ་པ་དང་མཚམས་པར་སྐུའི་བཀོད་པ་སྣ་ཚོགས་པས་གསང་སྔགས་ཀྱི་ཆོས་བསམ་མི་ཁྱབ་པ་བསྟན་ནས་གདུལ་བྱ་རྣམས་སྨིན་
གྲོལ་ལ་འགོད་པར་མཛད། རྗེས་འཇུག་བསྟན་འཛིན་གྱི་སྐྱེས་བུ་རྣམས་ཀྱིས་ཀྱང་ཡང་དག་པའི་དམ་པའི་ཆོས་ཀྱི་འཆད་ཉན་རྒྱ་ཆེར་མཛད་

པ་ཡིན། གལ་ཏེ་ཆོས་མ་གསུང་ན་སེམས་ཅན་རྣམས་ལ་དངོས་སུ་ཕན་ཐོགས་པར་དཀའ་སྟེ། དཔེར་ན་རྒྱ་གར་གྱི་ཇོ་བོ་སྨྲྀ་ཏི་ཛྙཱ་ན་བོད་དུ་བྱོན་
པའི་ལམ་དུ་ལོ་ཙཱ་བ་ཤི་བས་འགྲོ་དོན་མ་བྱུང་བ་ལྟར་རོ། །དེས་ན་སངས་རྒྱས་འཇིག་རྟེན་དུ་བྱོན་ཆོས་ཀྱི་འཁོར་ལོ་བསྐོར་བས་སྐྱོབ་པ་དམ་པའི་
ཆོས་ཁྱད་པར་ཅན་གྱི་འབྱོར་པ་དང་། བསྟན་པ་གནས་དང་ཞེས་པས་སྤྱིར་རྒྱལ་བའི་བསྟན་པ་ལྔ་བརྒྱ་ཕྲག་བཅུར་གནས་པ། དེའང་། 
འབྲས་བུའི་དུས་སྒྲུབ་པའི་དུས་ལུང་གི་དུས་ཞེས་ཡོངས་ལ་གྲགས་ཀྱང་། ཀུན་མཁྱེན་པོའི་བཞེད་པར་འབྲས་ལུང་སྒྲུབ་གསུམ་གྱི་གོ་རིམ་
མཛད༑ གང་ལྟར་ཡང་དེ་གསུམ་ཀར་ལྔ་བརྒྱ་ཕྲག་གསུམ་གསུམ་དུ་རྩིས་པའི་ད་ལྟ་ལྔ་བརྒྱ་ཕྲག་བརྒྱད་དམ་དགུ་པའི་ནང་ཙམ་ལ་སླེབ་
པའམ༑ སྔ་མ་ལྟར་ན་ཚུལ་ཁྲིམས་ཀྱི་ལེའུ་ལ་སྤྱོད་པའི་དུམ་ཙམ། ཕྱི་མ་ལྟར་ན་ཚུལ་ཁྲིམས་སྒྲུབ་དུས་ཡོལ་ནས། ཏིང་འཛིན་གྱི་

༄༅། །སྒྲུབ་དུས་སླེབ་པའི་དུས་ཙམ་ལ་ཐུག་པ། དུས་དང་། ཚེ་དང་། ལྟ་བ་དང་། ཉོན་མོངས་པ་ལས་ཀྱི་སྙིགས་མ་སྟེ་སྙིགས་
མ་ལྔ་བདོ་བའི་དུས་ལ་སླེབ་རུང་། ལུང་རྟོགས་ཀྱི་བསྟན་པ་དངོས་མ་ནུབ་པར་ཡོད་པས་བསྟན་པ་དམ་པའི་ཆོས་ཀྱི་འབྱོར་པ་དང་། དེའི་རྗེས་
འཇུག་ཅེས་པས། རྒྱལ་བའི་བསྟན་པའི་རྗེས་སུ་འཇུག་པའི་བླ་མ་དགེ་བའི་བཤེས་གཉེན་དང་དགེ་འདུན་གྱི་ཚོགས་བཞུགས་པས་བཤེས་གཉེན་
ཁྱད་པར་ཅན་གྱིས་འབྱོར་པ་དང་། གཞན་ཕྱིར་སྙིང་ནི་བརྩེ་ཞེས་པས། བསྟན་པ་གནས་ཀྱང་རང་ཉིད་བསྟན་པའི་སྒོར་མ་ཞུག་ན། དཔེར་ན་
ཉི་མ་ཤར་ཡང་དམུས་ལོང་ལ་ཕན་གནོད་མེད་པ་ལྟར། ལུང་རྟོགས་ཀྱི་བསྟན་པ་རང་རྒྱུད་ལ་མི་ལོན། ཞུགས་པ་དེ་ཡང་ཚེ་འདིའི་རྐྱེན་སེལ་དང་
ཕྱི་མ་ངན་འགྲོའི་སྡུག་བསྔལ་ཙམ་ལས་སྐྱོབ་འདོད་ཀྱི་འཇིགས་སྐྱོབ་དང་། ཚེ་འདིའི་ལྟོ་གོས་སོགས་ཀྱི་ཕྱིར་རམ། ཕྱི་མ་ལྷ་མིའི་བདེ་འབྲས་

ཙམ་འདོད་པའི་ལེགས་སྨོན་གྱི་ཆོས་སྒོར་ཞུགས་པ་མ་ཡིན་པར། འཁོར་བ་སྙིང་པོ་མེད་པར་ཤེས་ནས་ཐར་པའི་ལམ་དོན་དུ་གཉེར་བས་ཆོས་
སྒོར་ཞུགས་པ་ནི་ལམ་གྱི་སྣེ་ཟིན་བསྟན་པའི་སྒོར་ཞུགས་པ་ཞེས་བྱ། བསྟན་པར་ཞུགས་ཀྱང་དགེ་བའི་བཤེས་གཉེན་གྱིས་མ་ཟིན་ན་མི་ཕན་ཏེ། 
སྡུད་པ་ལས། སངས་རྒྱས་ཆོས་རྣམས་དགེ་བའི་བཤེས་ལ་བརྟེན་ཏོ་ཞེས། །ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །
ཞེས་པ་ལྟར། བཀའ་རྒྱ་ཆེ་ལུང་གྲངས་མང་། ཤེས་བྱའི་མཐའ་ལ་ཟད་དུས་མེད་པས་བླ་མའི་མན་ངག་ལ་མ་བསྟན་པར་ཆོས་ཐམས་
ཅད་ཀྱི་གནད་བསྡུས་ནས་ཉམས་སུ་ལེན་མི་ཤེས་ཞེས་དཔལ་སྤྲུལ་རིན་པོ་ཆེས་གསུངས། དེ་སྐད་དུ། སྔོན་ཇོ་བོ་རྗེ་བོད་དུ་བྱོན་དུས། ཁུ་
རྔོག་འབྲོག་གསུམ་གྱིས། རྟེན་གྱི་གང་ཟག་གཅིག་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་བྱེད་པ་ལ། བཀའ་བསྟན་

༄༅། །བཅོས་ཀྱི་གཞུང་དང་། བླ་མའི་མན་ངག་གཉིས་གང་གཙོ་ཆེ་ཞུས་པས། བླ་མའི་གདམས་ངག་གཙོ་ཆེ་གསུངས། དེ་ཅི་
ལགས་ཞུས་པས། སྡེ་སྣོད་གསུམ་ཁ་ཏོན་དུ་འཆད་ཤེས་ཤིང་ཆོས་ཐམས་ཅད་ཀྱི་མཚན་ཉིད་ལ་མཁས་ཀྱང་ཉམས་སུ་ལེན་པའི་དུས་སུ་བླ་
མའི་གདམས་ངག་གི་ལག་ལེན་མེད་ན་ཆོས་དང་གང་ཟག་ཡ་བྲལ་དུ་འགྲོ་གསུངས། ཡང་བླ་མའི་གདམས་ངག་གི་ལག་ལེན་འུབ་ཀྱིས་དྲིལ་ན་
སྡོམ་པ་གསུམ་ལ་གནས་པར་བྱ་བ་དང་། སྒོ་གསུམ་དགེ་བ་ལ་འབད་པར་འདུས་པར་གདའ་ཡེ་ཞུས་པས། ཇོ་བོའི་ཞལ་ནས། དེས་ཅུང་
མི་ཕན་གསུངས། འོ་ན་ཇི་ལྟར་ལགས་ཞུས་པས། སྡོམ་པ་གསུམ་ལ་གནས་པ་དག་ཀྱང་འཁོར་བར་ཡིང་མ་བྱུང་ན་སླར་འཁོར་བའི་རྒྱུ་
བྱེད༑ ཉིན་མཚན་དགེ་བ་ལ་འབད་ཀྱང་རྫོགས་པའི་བྱང་ཆུབ་ཏུ་བསྔོ་མ་ཤེས་ན་ཕྱིན་ཅི་ལོག་གི་རྟོག་པ་འགའ་ཞིག་གིས་མཛད། མཁས་

བཙུན་སྟོན་སྒོམ་དུ་ཡོད་ཀྱང་འཇིག་རྟེན་ཆོས་བརྒྱད་ལ་བློ་མ་ལོག་ན་ཅི་བྱས་ཚེ་འདིའི་འདུན་མར་སོང་ནས་ཕྱི་མའི་ལམ་མི་རྙེད། ཅེས་གསུངས་
པས་བླ་མ་དགེ་བའི་བཤེས་གཉེན་གྱིས་ཟིན་པ་ནི་གལ་ཆེ། དེས་ན་རང་ཉིད་བསྟན་སྒོར་འཇུག་པ་ལ་གཞན་སློབ་མའི་ཕྱིར་དགེ་བའི་བཤེས་
གཉེན་གྱི་ཐུགས་ལྷག་པར་བརྩེ་བས་ཐུགས་རྗེས་འཛིན་མཁན་ཡོད་པ་དང་། སྟེར་སློང་གི་སྲོལ་བཟང་མ་ཉམས་པས་སྦྱིན་བདག་སྙིང་བརྩེ་
བའི་མཐུ་ཆེན་དང་ལྡན་པ་སྟེ། ལྷག་པའི་བསམ་པས་འབྱོར་པ་དང་། འདི་ལྔ་པོ་གཞན་གྱིས་བདག་རྐྱེན་ལ་འབྱོར་དགོས་པས་གཞན་
འབྱོར་ལྔ་སྟེ། དེ་ལྟ་བུའི་དལ་འབྱོར་བཅོ་བརྒྱད་དང་ལྡན་ན་མི་ལུས་རིན་པོ་ཆེ་ཞེས་འབོད་དུ་རུང་བ་ཡིན་ནོ། །དལ་འབྱོར་བཅོ་བརྒྱད་པོ་འདི་
རང་ལ་ཚང་མིན་བརྟགས་ཏེ་མ་ཚང་ན་ཐབས་དུ་མས་ཚང་བའི་ཐབས་ལ་འབད། དེའང་དལ་བ་ལས་འབྱོར་བཅུ་ཚང་བ་དཀོན། འབྱོར་པ་

༄༅། །མིར་འགྱུར། དབང་པོ་ཚང་། ཡུལ་དབུས་སྐྱེས་པ་ཙམ་ཡོད་སྲིད་ཀྱང་། ལས་མཐའ་ལོག་ལམ་ལ་ཞུགས་ཤིང་རྒྱལ་
བའི་བསྟན་པར་མ་དད་པ་དང་། སྒོ་གསུམ་མི་དགེ་བ་ལ་སྤྱོད་ཅིང་ཅི་བྱེད་ཚེ་འདིའི་འདུན་མར་སོང་ན་དོན་དུ་ལས་མཐའ་ལོག་པ་ཡིན། 
ཡང་སྟོན་པ་བྱོན། ཆོས་གསུངས། བསྟན་པ་གནས་ཀྱང་། རང་བསྟན་པའི་སྒོར་མ་ཞུགས་པ་དང་། ཞུགས་ཀྱང་ཆོས་ཞུས་ལོ་དང་། 
ཐོབ་ལོ་ཙམ་གྱིས་བསྟན་སྒོར་ཞུགས་པའི་གོ་མི་ཆོད། ངེས་འབྱུང་དང་། བྱང་སེམས། མཆོག་གསུམ་ལ་ཡིད་ཆེས་ཀྱི་དད་པ་མི་ལྡོག་པ་
ཞིག་དང་བཅས་པ་མེད་ན་མདོ་སྔགས་ཀྱི་སྒོར་ཞུགས་པ་ཙམ་གྱིས་ཞུགས་པའི་ངེས་པ་མེད་པས། རང་རྒྱུད་བརྟགས་པ་གལ་ཆེ། གལ་ཏེ་
ཚང་ན་དགའ་སྤྲོ་དང་བཅས། རྟེན་བཟང་འདི་ཆུད་མི་ཟ་བ་ཞིག་བྱ་སྙམ་དུ་བློ་ཡང་ཡང་སྦྱོང་དགོས་སོ། །གཉིས་པ། རྙེ༷ད་པ༷ར་དཀ༷འ་ཞེས་པའི་

རྒྱུ་མཚན་ལ་བསམ་པ་ནི། རྒྱུ་དཔེ་གྲངས་གསུམ་གྱི་སྒོ་ནས་དལ་འབྱོར་རྙེད་པར་དཀའ་བའི་ཚུལ་གསུམ་ལས། དང་པོ་རྒྱུའི་སྒོ་ནས་རྙེད་
པར་དཀའ་ཚུལ་ནི། སྤྱོད་འཇུག་ལས། དགེ་བ་དག་ཀྱང་མ་བསགས་ཤིང་། །སྡིག་པ་དག་ཀྱང་ཉེར་བསགས་ན། །བསྐལ་པ་བྱེ་བ་
བརྒྱར་ཡང་ནི། །བདེ་འགྲོའི་སྒྲ་ཡང་མི་ཐོས་སོ། །ཞེས་གསུངས་པ་ལྟར། མཐོ་རིས་ཐོབ་པའི་རྒྱུ་གཞི་ཚུལ་ཁྲིམས་རྣམ་པར་དག་པ་དང་། 
གྲོགས་སྦྱིན་པ། བཟོད་པ། བརྩོན་འགྲུས་སོགས་དགེ་བའི་རྒྱབ་དཔུང་མང་པོ་དང་། མཚམས་སྦྱོར་ཁ་ཞེ་མ་འཛོལ་བས་དལ་འབྱོར་
ཐོབ་པའི་ཕྱིར་ཡིད་ཀྱིས་སྨོན་པ། ངག་གི་ལམ་ནས་བརྗོད་ཤོར་བ་ལྟ་བུའི་ལམ་རྣམ་པར་དག་པ་གསུམ་མ་འཛོམ་ན་དལ་འབྱོར་མི་ཐོབ། 
རྒྱུ་གསུམ་པོ་དེ་སྒྲུབ་མཁན་དེང་སོང་ཉིན་སྐར་བས་ཀྱང་དཀོན་ལ། ཁྱད་པར་ངན་སོང་དུ་སྐྱེ་ན་དེ་བས་ཀྱང་དཀོན་པས་འབྲས་བུ་མི་ལུས་མི་

༄༅། །འབྱུང་༑ དཔེར་དཔྱིད་ས་བོན་དཀོན་ན། སྟོན་འབྲས་བུ་དཀོན་པ་དང་མཚུངས་ཏེ། ཀུན་མཁྱེན་ཆེན་པོས། དལ་
དང་འབྱོར་བའི་མི་ལུས་མ་ཐོབ་ན། །སྡིག་པ་འབའ་ཞིག་མངོན་པར་འཕེལ་བ་ལས། །དགེ་གོམས་ཆོས་ལ་སྤྱོད་པའི་སྐབས་མི་རྙེད། །
དམ་པའི་ཆོས་ཞེས་སྒྲ་ཡང་ཐོས་མི་འགྱུར། །དམ་པའི་ཆོས་དང་འཕྲད་པར་མ་གྱུར་ན། །སྡིག་པའི་དབང་གིས་འོག་ནས་འོག་ཏུ་འགྲོ། །ངན་
སོང་སྡུག་བསྔལ་མཐའ་ཡས་མྱོང་དགོས་ཤིང་། །གནས་ངན་དེ་ནས་ཡུན་རིང་ཐར་མི་འགྱུར། །ངན་སོང་གནས་ལས་ཐོན་པར་མ་གྱུར་
ན༑ སྔ་མའི་སྡུག་བསྔལ་དྲག་པོས་མནར་བཞིན་དུ། །ཕྱི་མའི་ལས་ངན་དཔག་མེད་གསོགས་པས་ནི། །མུ་མཐའ་མེད་པའི་འཁོར་
བར་རྟག་ཏུ་འཁྱམས། །ཞེས་གསུངས་པས་རྒྱུའི་སྒོ་ནས་བསམ་ན་དལ་འབྱོར་རྙེད་པར་དཀའོ། །གཉིས་པ་དཔེའི་སྒོ་ནས་རྙེད་པར་

དཀའ་ཚུལ་ནི། མགོན་པོ་ཀླུ་སྒྲུབ་ཀྱིས། རྒྱ་མཚོ་ཆེར་གནས་གཉའ་ཤིང་བུ་ག་དང་། །རུས་སྦལ་འཕྲད་པ་ལས་ཀྱང་དུད་འགྲོ་ལས། །
མི་ཉིད་ཆེས་ཐོབ་དཀའ་བས་མི་དབང་གིས། །དམ་ཆོས་སྤྱོད་ལ་དེ་འབྲས་མཆིས་པར་མཛོད། །ཅེས་གསུངས་པ་ལྟར། རྒྱ་མཚོ་གཉའ་
ཤིང་གིས་དཔེ་བསྟན་ཏེ། སྟོང་གསུམ་ཁྱབ་པའི་ཆུ་མཚོའི་གཏིང་རུས་སྦལ་མིག་མེད་ལོ་བརྒྱ་རེ་རེ་མཚོ་ཁར་ལན་རེ་འོང་ཚེ། རླུང་གིས་དེད་
པའི་གཉའ་ཤིང་བུ་ག་གཅིག་པར་རུས་སྦལ་དེས་མགྲིན་པ་ཚུད་དཀའ་བ་ལྟར། དོན་འཁོར་བ་ངན་སོང་གི་གནས་ནས་ངན་སོང་གི་སེམས་
ཅན་དགེ་སྡིག་བླང་དོར་མི་ཤེས་ཤིང་། བསོད་ནམས་དང་མི་ལྡན་པ་གཅིག །མཐོ་རིས་མིའི་ལུས་རྟེན་ཙམ་ཐོབ་པ་དཔེ་དེ་བས་ཀྱང་རྙེད་
པར་དཀའ། དེ་ཡང་ཆུ་མཚོ་གཏིང་ཟབ་པ་དང་རྒྱ་ཆེ་བའི་ཆོས་གཉིས་དང་ལྡན་པ་ལྟར། འཁོར་བ་ངན་སོང་གི་གནས་ཕྱོགས་ཀྱི་མུ་དང་། 

༄༅། །གྲངས་ཀྱི་མཐའ་མེད་པ་དེ་དང་ཆོས་མཚུངས། མཚོ་གཏིང་གི་སེམས་ཅན་རུས་སྦལ་སྐམ་སར་ཐོན་དགོས་པ་དང་། 
ངན་སོང་གི་སེམས་ཅན་གཅིག་མཐོ་རིས་སུ་ཐར་དགོས་པ་དེ་དང་ཆོས་མཚུངས། རུས་སྦལ་མིག་མེད་པ་ལྟར། དགེ་སྡིག་བླང་དོར་འབྱེད་
པའི་ཤེས་རབ་མེད་པ་ཆོས་མཚུངས། རུས་སྦལ་ལོ་བརྒྱ་རེ་རེ་མཚོ་ཁར་ལན་རེ་ལས་མི་འོང་བ་དང་། དགེ་བའི་བསམ་པ་བརྒྱ་ལ་རེ་ཟུང་
ཙམ་ལས་མི་འོང་བ་ཆོས་མཚུངས། གཉའ་ཤིང་ཕྱོགས་ཀུན་ཏུ་རླུང་གིས་དེད་པ་དང་། ལས་དབང་གིས་སྐྱེ་གནས་གཞན་དུ་འཕེན་པ་
ཆོས་མཚུངས། བུ་ག་གཅིག་ལས་མེད་པ་དང་། མི་ལུས་གྲངས་ཉུང་བ་ཆོས་མཚུངས། བུ་གར་རུས་སྦལ་གྱི་མགྲིན་པ་ཚུད་དེ་སྐམ་
སར་ཕྱིན་པ་དང་། ངན་སོང་གི་སེམས་ཅན་མི་ལུས་ཐོབ་ནས་ཐར་པ་སྒྲུབ་པ་དེ་དང་ཆོས་མཚུངས་སོ། །དེ་སྐད་དུ། ངལ་བསོ་ལས། 

ཇི་ལྟར་མཚོ་དབུས་གཡེངས་བའི་གཉའ་ཤིང་གི །བུ་གར་རུས་སྦལ་མགྲིན་ཚུད་སྲིད་ལས་ཀྱང་། །མི་ཉིད་རྙེད་དཀའ་ལྷ་མིའི་སྟོན་པས་
གསུངས༑ །དལ་འབྱོར་རིན་ཆེན་ལུས་རྙེད་སྨོས་ཅི་དགོས། །དེ་བས་དེ་རིང་ཉིད་ནས་བརྩོན་འཚལ་ལོ། །ཞེས་སོ། །གཞན་ཡང་གྱང་
ལོགས་ཀྱི་ཞལ་བ་འཇམ་པོ་ལ་སྲན་མ་གཏོར་བ་ཆགས་དཀའ་བའི་དཔེ་དང་། ཁབ་རྩེ་གྱེན་དུ་བསྟན་པ་ལ་སྲན་མ་སྤུངས་ཀྱང་རེ་རེ་ཙམ་ཡང་
ཆགས་དཀའ་བའི་དཔེ་མྱང་འདས་ལས་གསུངས་པ་སོགས་ཀྱིས་མཚོན་ནས་དལ་འབྱོར་ལ་སྙིང་པོ་ལེན་དགོས་སོ། །དེ་སྐད་དུ། ཡིད་
བཞིན་མཛོད་ལས། ཞལ་ཞལ་ལོགས་ལ་སྲན་མ་ཆགས་སྲིད་ཀྱི། །མི་འགྱུར་ནའང་ཡུལ་དབུས་སྐྱེ་བར་དཀོན། །ཨུ་དུམ་ཝ་ར་འཇིག་
རྟེན་འབྱུང་དཀའ་བ། །དེ་བས་ཆོས་ཞུགས་ཡང་དག་ལམ་འཕྲད་དཀོན། །ཁབ་མིག་རས་ཡུག་ཆུད་པར་དཀའ་བས་ཀྱང་། །ལམ་རྙེད་དེ་

༄༅། །དག་ཚུལ་བཞིན་བསྒྲུབ་པ་དཀོན། །མཚོ་གླིང་དག་ལས་ཡིད་བཞིན་རྙེད་པས་ཀྱང་། །ཡང་དག་བླ་མ་རྙེད་པར་དཀའ་བས་ན། །
དེ་དག་བསམ་ལ་བརྩོན་པས་སྒྲུབ་འཚལ་ལོ། །ཞེས་སོ། །གསུམ་པ་གྲངས་ཀྱི་སྒོ་ནས་རྙེད་པར་དཀའ་བ་ལ་བསམ་པ་ནི། ཕྱིར་སེམས་
ཅན་ཙམ་གྱི་རིམ་པ་དང་གྲངས་ལ་བསམ་ན་མི་ལུས་ཐོབ་པ་སྲིད་པ་ཙམ་མི་ལའང་ཆོས་མེད་སྡིག་པར་རྟག་ཏུ་སྤྱོད་པ་རྣམས་ལ་བསམ་ན་ཆོས་ལ་
མོས་པ་དང་ཐོས་པ་མི་སྲིད་པ་ཙམ་སྟེ། དེ་ལས་ཀྱང་སྙིང་ནས་ཡང་དག་པའི་ཆོས་སྒོར་ཞུགས་པ་དང་སྤྱོད་པ་ནི་ཉིན་སྐར་ལས་དཀོན་ཏེ། མདོ་
ལས༑ བཅོམ་ལྡན་འདས་ཀྱིས་ཤ་རིའི་བུ་ལ་བཀའ་སྩལ་པ། དམྱལ་བའི་ཚད་ནི་སའི་རྡུལ་གྱི་གྲངས་ཙམ་ཡོད། ཡི་དྭགས་ནི་བྱེ་མའི་གྲངས་
ཙམ་ཡོད། དུད་འགྲོ་ནི་ཆང་གི་སྦང་མ་ཙམ་ཡོད། ལྷ་མ་ཡིན་ནི་ཁ་བ་བུ་ཡུག་འཚུབས་པ་ཙམ་ཡོད། ལྷ་མི་གཉིས་ནི་སེན་མོའི་སྟེང་དུ་

རྡུལ་ཆགས་པ་ཙམ་ཡོད་དོ། །ཞེས་སོ། །དེ་ལྟར་འགྲོ་བ་གཞན་གྱི་གྲངས་ལ་བསམ་ན་མི་ལུས་ཐོབ་པ་ཤིན་ཏུ་དཀོན་ཏེ། འདུལ་བ་ལས། 
དགེ་སློང་དག་ངན་སོང་གི་འགྲོ་བ་ལ་ལྟོས། སྤྱི་བྱེར་མི་ཉིད་ཀྱི་དངོས་པོ་ཐོབ་པ་ཤིན་ཏུ་དཀའོ། །ཚུལ་ཁྲིམས་དང་རྣམ་པར་གྲོལ་བ་ལས་
ཉམས་པའི་ཚུལ་ཁྲིམས་འཆལ་བ་འདི་དག་ལ་ལྟོས། སྦྱངས་པའི་ཡོན་ཏན་ལ་གནས་པས་གཅིག་ཏུ་དགེ་བའི་ཆོས་སྒྲུབ་ཅིང་ཤིང་དྲུང་
ངམ་དགོན་པའི་གནས་སུ་སྤྲོ་བས་ཚེ་འདའ་བར་གྱིས་ཤིག །ཅེས་སོ། །དེ་སྐད་དུ། མི་ལུས་ནང་ནས་ཆོས་དང་འཕྲོད་པར་དཀའ༔ 
ཞེས་པས། དེས་ན་རྒྱུ་གྲངས་དཔེ་གསུམ་སྟེ། རྒྱུ་མཚན་གསུམ་གྱིས་ཀྱང་། སྤྱིར་མི༷་ལུ༷ས་ཙམ་རྙེད་དཀའ། དེའི་ན༷ང་ན༷ས་ཆོ༷ས་
ལྡན་གྱི་དལ་འབྱོར་ད༷ང་འཕྲ༷ད་ཐར་པ་ཐོབ་པ་ཤིན་ཏུ་རྙེད་པ༷ར་དཀ༷འ་བའི་ཚུལ་གདམས་པའོ། །གསུམ་པ་རྙེད་པ་དོན་ཆེ་བ་ལ་བསམ་

༄༅། །ཚུལ་ནི། དཀའ་བཞིན་རྙེད་པའི་ནོར་བུ་རིན་ཆེན་འདི༔ ཞེས་པས། རྒྱུ་མཚན་གསུམ་གྱིས་རྙེད་པར་དཀ༷འ་བཞི༷ན་དུ་
རྙེ༷ད་པའི་དལ་འབྱོར་གྱི་རྟེན་འདི་དོན་ཤིན་ཏུ་ཆེ་བ་ནོ༷ར་བུ༷་རི༷ན་པོ་ཆེ༷་འདི༷་ལྟ་བུ་སྟེ། དེའང་དཔེར་ན་ལོང་བས་ཕྱགས་དར་གྱི་ཁྲོད་ནས་ནོར་བུ་རྙེད་པས་
དབུལ་ཕོངས་བསལ་བ་ལྟར། དོན་རང་རེ་འཇིག་རྟེན་འཁྲུལ་སྣང་གི་ཁྲོད་འདིར་མི་ལུས་རྙེད་ནས་སྙིང་པོ་ལེན་པ་དེ་དེ་བས་ཀྱང་དོན་ཆེ། དཔེ་
མཚུངས་ཆོས་ཀྱང་། རྙེད་དོན་མེད་པའི་ནོར་མེད་སྤྲང་པོ་དང་། རང་རེ་བསོད་ནམས་ཀྱི་ནོར་མ་བསགས་པ་ཆོས་མཚུངས། དེའང་
མིག་ལོང་བ་དང་། དགེ་སྡིག་བླང་དོར་མི་ཤེས་པ་ཆོས་མཚུངས། རྙེད་ས་མེད་པ་ཕྱགས་དར་ཉལ་ཉིལ་གྱི་ཁྲོད་དང་། དོན་མེད་འཇིག་
རྟེན་འཁྲུལ་སྣང་གི་ཁྲོད་ཆོས་མཚུངས་རྙེད་རྒྱུ་མེད་པ་ནོར་བུ་རིན་པོ་ཆེ་རྙེད་པ་དང་། རྙེད་དཀའི་དལ་འབྱོར་མི་ལུས་འདི་རྙེད་པ་ཆོས་མཚུངས། 

བརྟགས་མཁས་པ་གཞན་ལ་དྲིས་པས་ངོ་ཤེས་པ་དང་། དགེ་བའི་བཤེས་གཉེན་གྱི་དྲིན་ལས་དལ་འབྱོར་དོན་ཆེ་བ་ངོ་ཤེས་པ་ཆོས་མཚུངས། མིག་
ཡོད་པའི་སྨོན་ལམ་བཏབ་པས་མིག་སོར་ཆུད་པ་དང་། དགེ་སྡིག་ངོ་ཤེས་པ་ཆོས་མཚུངས། ཕྱི་གསུམ་བཀྲུ་གསུམ་བྱས་ཏེ། རྒྱལ་
མཚན་གྱི་རྩེར་མཆོད་པ་ལྟར། ཉིན་མཚན་བསགས་སྦྱོང་གིས་བྱང་ཆུབ་སེམས་གཉིས་ལ་སྦྱོང་བ་ཆོས་མཚུངས། ནོར་བུའི་མི་རབས་
བདུན་བརྒྱུད་ཚུན་ཆད་ཀྱི་དབུལ་བ་སེལ་བ་ཙམ་ཡིན། དལ་འབྱོར་ལ་སྙིང་པོ་ལོན་པས་རང་དོན་ཕུན་སུམ་ཚོགས་པ་ཆོས་ཀྱི་སྐུ་དང་གཞན་དོན་
ཕུན་སུམ་ཚོགས་པ་གཟུགས་ཀྱི་སྐུ་སྟེ་དོན་གཉིས་མཐར་ཐུག་ཚེ་འདིར་སྒྲུབ་ཏུ་ཡོད་པས་དཔེ་ལས་ཀྱང་འཕགས་པའི་དོན་ཤིན་ཏུ་ཆེ་བ་སྟེ་ཆོས་
མཚུངས་བརྒྱད་ཀྱི་སྒོ་ནས་གཞན་ལས་ཁྱད་པར་འཕགས་པ་འདི། རྫོགས་པའི་སངས་རྒྱས་བྱང་ཆུབ་བརྙེས་པའི་རྟེན་ལྷ་ལས་ལྷག་པའི་

༄༅། །ལུས་ཞེས་བསྔགས་ལ། གནས་སྐབས་ཀྱི་འབྲས་བུ་ལྷའི་དཔལ་འབྱོར་དང་། མཐར་ཐུག་ཐེག་པ་གསུམ་གྱི་འབྲས་
བུ་ཡང་མི་ལུས་ལ་བརྟེན་ནས་འགྲུབ་ལ། ཁྱད་པར་གསང་སྔགས་ཀྱི་ཆོས་རླབས་པོ་ཆེ་དང་དལ་འབྱོར་ཁོ་ན་ལས་འགྲུབ་ཅིང་། མདོར་ན་
ཐེག་པ་ཆེ་ཆུང་གི་ཆོས་ཐམས་ཅད་ཀྱི་རྟེན་དལ་འབྱོར་འཕགས་པར་གསུངས་པའི་ཕྱིར། བདག་གིས་ཀྱང་ཐར་པའི་ལམ་སྣ་དལ་འབྱོར་འདི་
ལས་ཟིན་པར་བྱ་དགོས་པས་ཆོས་མཚུངས་བརྒྱད་ཀྱིས། ཕོངས་པས་ནོར་བུ་རྙེད་པ་ལྟར། རང་གི་དལ་འབྱོར་རྙེད་པ་ལ་སྤྲོ་དགའ་ཁྱད་
པར་ཅན་བསྐྱེད་པར་བྱ་སྟེ། ངལ་བསོ་ལས། རྣམ་པར་མི་རྟོག་བདེན་མཐོང་ཡེ་ཤེས་ས། །ལྷ་མིའི་ནང་ནས་མི་གྱུར་རྙེད་སླ་སྟེ། རྡོ་
རྗེ་ཐེག་པའི་ལམ་ཟབ་སྙིང་པོ་ཡང་། །མི་ཡི་ལུས་རྙེད་འབྲས་བུ་འགྲུབ་པར་སླ། །དེ་ཕྱིར་ཐེག་པ་ཆེ་ཆུང་ཆོས་ཀྱི་རྟེན། །དལ་འབྱོར་མི་

ལུས་མཆོག་ཏུ་འཕགས་པར་གསུངས། །ཞེས་དང་། སྙིང་པོ་ལེན་དགོས་ཚུལ། དེ་ཉིད་ལས། ཇི་ལྟར་ཕོངས་པས་ནོར་མཆོག་རྙེད་
པ་ལྟར། །རྨི་ལམ་ཉིད་ཅེས་དོགས་དང་འཇིགས་བཞིན་དུ། །དགའ་ཞིང་སྤྲོ་བས་དལ་འབྱོར་བསམ་པར་བྱ། །དེ་ཕྱིར་ཕན་བདེ་དམ་པའི་
ཆོས་འགྲུབ་པོ། །ཞེས་སོ། །བཞི་པ་རྙེད་ནས་སྙིང་པོ་ལེན་དགོས་པ་ལ་བསམ་པའི་ཚུལ་ནི། ཡལ་བར་མ་དོར་སྒྲུབ་པ་སྙིང་པོ་བྱེད༔ 
ཅེས་པས་དལ་འབྱོར་དོན་ཤིན་ཏུ་ཆེ་བ་དེའི་ཕྱིར། སྙིང་པོ་མེད་པས་ཚེ་འདིའི་བྱ་བ་ཐམས་ཅད་ཡལ་བར་དོར་དགོས་ཏེ། ལུང་ལས། གལ་
ཏེ་འདི་ལ་ཕན་པ་མ་བསྒྲུབ་ན། །ཕྱིས་ནས་བདེ་འགྲོའི་སྒྲ་ཡང་མི་ཐོས་ཤིང་། །ངན་འགྲོར་རྒྱུན་རིང་ཡང་དང་ཡང་འཁོར་ཏེ། །སྤངས་
བླང་མི་ཤེས་ལོག་པའི་ལམ་འགྲོ་ཞིང་། །ཐོག་མཐའ་དབུས་མེད་འཁོར་བར་འཁྱམས་འཚལ་ལོ། །ཞེས་པ་ལྟར། རྟེན་བཟང་འདི་

༄༅། །ལ་བརྟེན་ནས་བླ་མ་དམ་པའི་དྲུང་དུ་དད་པ་དང་མོས་གུས་ཀྱིས་མཚམས་སྦྱོར། དོན་ཆེན་པོ་བསམ་པ་བྱང་ཆུབ་ཀྱི་སེམས་
གཉིས་ལ་སྦྱངས་བརྩོན་བྱས་པའམ། ཁྱད་པར་མན་ངག་ཟབ་མོ་རྩོལ་བྲལ་རྫོགས་པ་ཆེན་པོར་བརྩོན་ན། དབང་པོ་ཡང་རབ་ཤེས་རབ་
ཅན་རྟོགས་གྲོལ་དུས་མཉམ་དུ་གྲོལ། དབང་རབ་མིན་ཡང་བརྩོན་འགྲུས་ཅན། ཟླ་བ་དྲུག་གིས་ཆོས་ཉིད་མངོན་སུམ་དང་། སླར་ཡང་ཟླ་
དྲུག་གི་ཉིན་མཚན་གཡེལ་མེད་དུ་ལུས་ཆིང་ལྷོད་མེད་ཀྱིས་བརྩོན་ན། རིག་པ་ཚད་ཕེབ་ཀྱིས་ས་མཚམས་བགོ་ཆོག་གསུངས། སྤྱིར་
དབང་རབ་ཚེ་འདི། འབྲིང་འཆི་ཁ་བར་དོ། །ཐ་མ་ཆོས་ཉིད་བར་དོ་ཕན་སྲིད་པ་བར་དོ་ཚུན་སངས་རྒྱས་རྡོ་རྗེ་འཆང་འགྲུབ་ཏུ་ཡོད་པར་མ་ཟད་
མཛད་པ་ཕྲིན་ལས་རྒྱུན་ཆད་མེད་པར་འབྱུང་བ་ངེས་ན། སྤྱིར་རྡོ་རྗེ་ཐེག་པའི་ཉེ་ལམ་ཁྱད་པར་འོད་གསལ་རྡོ་རྗེ་སྙིང་པོའི་མྱུར་ལམ་ཟབ་མོ་

འདི་དང་འཕྲད་དུས་ཡ༷ལ་བ༷ཏ་མི༷་དོ༷ར་བར་སྒྲུ༷བ་པ༷་ལྷུར་ལེན་ལ་སྙི༷ང་པོ༷ར་གྱིས་མ་ཤི་ཚུན་ཆད་དབུལ་པོས་གཏེར་རྙེད་པ་ལྟར། འཇིགས་པས་
དོགས་པ་དང་། ཐོབ་པས་སྤྲོ་བ་གཉིས་ཀྱི་སྒོ་ནས། སྙིང་པོ་མྱུར་བར་ཅིས་ཕྱིར་བླང་བར་མི་བྱེད་སྙམ་དུ་ཡང་ཡང་བསམ་དགོས་ཏེ། 
ཆོས་བཞི་རིན་པོ་ཆེའི་ཕྲེང་བ་ལས། ད་རེས་ཐར་ལམ་བྱང་ཆུབ་མ་སྒྲུབ་ན། །ཕྱི་ནས་བདེ་འགྲོའི་མིང་ཡང་མི་གྲགས་ཤིང་། ངན་
སོང་མཐའ་མེད་གཅིག་ནས་གཅིག་བརྒྱུད་དེ། །གཏན་དུ་འཁོར་བའི་གནས་ལས་ཐར་ཐབས་མེད། །དེ་བས་བློ་དང་ལྡན་པའི་སྐྱེ་བོ་རྣམས། །
དལ་དང་འབྱོར་པའི་མི་ལུས་ཐོབ་དུས་འདིར། །སྙིང་ནས་བརྩོན་པས་ཕན་བདེ་བསྒྲུབ་པར་བྱ། །ཞེས་དང་། སེམས་ཉིད་ངལ་བསོ་
ལས༑ གང་ཞིག་མིར་གྱུར་དགེ་གོམས་མི་བྱེད་ན། །དེ་ལས་བློ་གྲོས་བླུན་པ་གཞན་མེད་དེ། །རིན་ཆེན་གླིང་ནས་སྟོང་ལོག་བྱེད་པ་བཞིན། །

༄༅། །དལ་འབྱོར་དོན་མེད་ཆུད་གསོན་བྱེད་པར་ཟད། །དེ་བས་རྟག་ཏུ་ཞི་བའི་ཆོསམཛོད་ཅིག །ཅེས་པས། ད་རེས་
དལ་འབྱོར་ཐོབ་པའི་རྟེན་ལ་དམ་པའི་ཆོས་མ་སྒྲུབ་ན། ལས་ཀྱི་དབང་གིས་ཤི་བའི་འོག་ཏུ་ངན་སོང་གསུམ་དུ་སྐྱེས་དུས་ཆོས་ཀྱི་སྒྲ་ཡང་མི་
ཐོས༑ དགེ་བའི་བཤེས་གཉེན་དང་མི་མཇལ། དགེ་སྡིག་བླང་དོར་མི་ཤེས། གང་ཅི་བྱེད་ཐམས་ཅད་སྡིག་པ་མ་གཏོགས་མེད་པ་ལ་
བསམ་ཞིང་ཆོས་ལ་འབད་དགོས། ཆོས་ཐམས་ཅད་སེམས་ལ་བརྟེན་ཅིང་སེམས་དལ་འབྱོར་གྱི་ལུས་ལ་བརྟེན་པ་སྟེ། ཀློང་ཆེན་པས། 
ཆོས་ཀྱང་སེམས་ལ་རགས་ལས་དེ་ཡང་ནི། །དལ་འབྱོར་ལ་ནི་བརྟེན་ཅིང་འབྲེལ་བ་འབྱུང་། །རྒྱུ་དང་རྐྱེན་རྣམས་དུ་མ་ཚོགས་དུས་
འདིར༑ །ཆོས་ཀྱི་གཙོ་བོ་རང་གི་སེམས་ཐུལ་ཅིག །ཅེས་སོ། །དེ་ཡང་ཀུན་མཁྱེན་ཆོས་ཀྱི་རྒྱལ་པོའི་ཞལ་ནས། སོ་ནམ་ཡུན་གྱི་

དོན་སྲིད་མེད་པ་ཡུལ་ཞིང་གི་སོ་ཚིས། །གྲོགས་ཡུན་གྱི་དོན་སྲིད་མེད་པ་ཁྱོ་ཤུགས་དང་ཉེ་འབྲེལ། །ལོངས་སྤྱོད་ཡུན་གྱི་དོན་སྲིད་མེད་
པ་ཟས་ནོར་གྱི་གཉེར་པ། །གྲོས་འདུན་ཡུན་གྱི་དོན་སྲིད་མེད་པ་ཚེ་འདིའི་ཆེ་ཐབས། །འཁྲུགས་པ་ཡུན་གྱི་དོན་སྲིད་མེད་པ་དགྲ་གཉེན་
གྱི་ཕྱོགས་རིས། །གྲུབ་མཐའ་ཡུན་གྱི་དོན་སྲིད་མེད་པ་མཐར་འཛིན་གྱི་ལྟ་བ་རྣམས་སྤངས་ལ། དལ་འབྱོར་ཆུད་མི་གསོན་པ་སྙིང་
ནས་དམ་པའི་ཆོས་ལ་བརྩོན་དགོས་ཏེ། དེ་ཡང་ཁྱིམ་གཉིས་ན་གནས་པ་ནི་བྲེལ་བ་མང་ཞིང་། ཆོས་ལས་ཉམས་པའི་གཞི་ཡིན་
པས་ཡུན་གྱི་དོན་སྲིད་མི་འགྲུབ་སྟེ། ཐོག་མར་འཇིག་རྟེན་གྱི་ཁྱིམ་ན་དགྲ་གཉེན་གྱི་ཕྱོགས་རིས། བུ་ཚ་དང་ཁྱིམ་ཐབས་ཀྱི་གཉེར་
པ༑ ཁྲལ་དང་རྩོལ་བའི་སེམས་ལས། ནང་ནུབ་ལྟོ་གོས་ཀྱི་ཁོལ་པོ། གང་བྱས་ཀྱང་མི་ཟིན། ཅི་བྱུང་ཡང་མི་འདངས། ཇི་ལྟར་

༄༅། །བྱས་ཀྱང་མི་མགུ། ཉིན་མི་དལ། མཚན་མི་གཉིད་པར་བྱས་ཀྱང་བྲེལ། དོན་ལ་ཟིན་པའི་དུས་མེད། ཆོས་ལ་
སེམས་པའི་བློ་དཀོན། གང་བྱེད་སྡིག་དང་འདྲེས་པ་གཞི་ཆེ། ཁྱིམ་མཚེས་ཆགས་སྡང་གི་མེ་དཔུང་དབལ་ཚ། བུ་ཚ་ལན་ཆགས་ཀྱི་
གདོས་ཐག་ཤུགས་དྲག །ཅི་བྱས་སྡུག་བསྔལ་གྱི་གནོན་པ་ཁུར་ཆེ། རང་སྡུག་བསྔལ་བས་གཞན་ཕུན་སུམ་ཚོགས་པ་ལ་མི་བཟོད་པ་གྲངས་
མང་བས་ཆོས་དང་རིང་པ་ཡིན་ལ། ཁྱིམ་གཉིས་ཀྱི་བྲན་གཡོག །ནོར་རྫས་བསྐྱེད་འཕེལ་གྱི་བྲེལ་པོ་རྒས་ཁ་ཚེ་གཞུག་གི་སོ་ཚིས། ཉེ་
དུ་འབྲེལ་བའི་གྲོས་འདུན། འདོད་ཡོན་སྲེད་པའི་ཞེན་ཆགས། བཟང་བཏུང་ལོངས་སྤྱོད་ཀྱི་སྐྱིད་འདོད། གནས་དང་མཁར་ལས་ཀྱི་
བྱ་བཞག །ཟིན་མེད་བྲེལ་དོའི་རྣམ་གཡེངས། ཉིན་མཚན་ཆགས་སྡང་གི་འཁོར་ཡུག །གོང་འོག་སེམས་འཛིན་གྱི་ཁུར་ལས། འདོད་

འདུན་འཇིག་རྟེན་གྱི་སྣང་ཆོས། ཐོས་བསམ་གཟུགས་བརྙན་གྱི་ཁ་ཆོས། ཆགས་སྡང་འགྲན་སེམས་ཀྱི་མེ་དཔུང་། རྟག་ཏུ་ཟུག་
རྔུའི་ཚེར་མ། ཅི་བྱས་ཚེ་འདིའི་བྱ་བ། རྟག་ཏུ་རེ་བའི་སོ་ཚིས། དཔོན་སློབ་དད་མེད་ཀྱི་འཆིང་རེས། གྲོགས་མཆེད་འགྲན་སེམས་
ཀྱི་ཕྲག་དོག །དྲག་ཤོས་ཆོས་བརྒྱད་ཀྱི་རི་བོ། ཞན་ཤོས་ཤེས་མེད་ཀྱི་ཀུན་སྤྱོད། ཆོས་དང་རང་རྒྱུད་འཛོལ་བའི་ཉེས་པ་ཤིན་ཏུ་མང་
བས་སྤངས་དགོས་གསུངས། དེ་སྐད་དུ། ཡིད་བཞིན་རིན་པོ་ཆེའི་མཛོད་ལས། ཚེ་འདིའི་སོ་ཚིས་གྲོགས་དང་གྲོས་འདུན་དང་། །
ལོངས་སྤྱོད་ཕྱོགས་རིས་གྲུབ་མཐའ་ངན་པ་རྣམས། །དལ་འབྱོར་ཆུད་གསོན་ཕུང་ཁྲོལ་ལགས་པས་སྤངས། །ཞེས་གསུངས་
པས༑ ད་རེས་ཐར་པའི་ལམ་སྣ་མ་ཟིན་ན། གསེར་གླིང་ནས་སྟོང་པར་ལོག་པ་དང་ཆོས་མཚུངས་པས། འགྲོ་འཆག་ཉལ་འདུག་

༄༅། །ལ་སོགས་དུས་ཐམས་ཅད་དུ། དོན་མེད་ཀྱི་བྱ་བ་ངོས་ཟིན་པར་བྱས་ནས་དལ་འབྱོར་དོན་ཡོད་པར་བྱ་དགོས་ཏེ། དཔེར་
ན་གྲུ་ཡོད་དུས་ཆུ་ལས་ཅི་སྒྲོལ་བྱེད་པ་ལྟར། དལ་འབྱོར་གྱི་གྲུ་རྙེད་དུས་འབོད་དགོས་ཏེ། སྤྱོད་འཇུག་ལས། གྲུ་འདི་ཕྱི་ནས་རྙེད་
དཀའ་བས། །རྨོངས་པ་དུས་སུ་གཉིད་མ་ལོག །ཅེས་སོ། །དེའི་ཕྱིར་ན་དགེ་བ་ལ་བློ་མི་འཇུག་པར་ཚེ་འདིར་ཞེན་ནས་མི་དགེ་བའི་
ལས་གསོགས་ན་ངན་སོང་གི་གཏིང་རྡོ་བྱེད་པ་མི་ལས་ཐུ་བ་མེད་དེ། ཇི་སྐད་དུ། ལེགས་ན་ཐར་པའི་གྲུ་གཟིང་ལུས་འདི་ཡིན། །ཉེས་
ན་འཁོར་བའི་གཏིང་རྡོ་ལུས་འདི་ཡིན། །ལུས་འདི་དགེ་སྡིག་ཀུན་གྱི་གཡོག་པོ་ཡིན། །ཞེས་གསུངས་སོ། །ལྔ་པ་དགོས་ཆད་ཕན་
ཡོན་བསྟན་པ་ནི། དེ་ལྟར་བརྟགས་ཤིང་དཔྱད་དེ་དལ་འབྱོར་རྙེད་དཀའ་ཡང་ཡང་བསྒོམ་པས་བློ་སྦྱོང་རྒྱུད་ལ་སྐྱེ་བའི་ཚད་དགེ་བཤེས་སྤྱན་

སྔ་བ་ལྟ་བུ་ཞིག་དགོས་གསུངས་པ་ལྟར་ཡིན་ཞིང་། གནས་སྐབས་སུ་དལ་འབྱོར་དོན་ཡོད་པར་བྱེད་མཐར་ཐུག་ཐར་པའི་ལམ་མཐར་ཕྱིན་
པར་འགྱུར་རོ། །དེས་དལ་འབྱོར་རྙེད་པར་དཀའ་བའི་ཁྲིད་དོ།། ༈ །།གཉིས་པ་འཆི་བ་མི་རྟག་པ་བསམ་ནས་བློ་སྦྱོང་ཚུལ་
ལ༑ ངེས་པར་འཆི་བ་ལ་བསམ་ཚུལ། མྱུར་དུ་འཆི་བ་ལ་བསམ་ཚུལ། ནམ་འཆི་ཆ་མེད་ལ་བསམ་ཚུལ། བསོད་ནམས་གྲུབ་པ་
རྣམས་མི་རྟག་པ་ལ་བསམ་ཚུལ། འདུན་པ་དྲག་པོ་ལ་བསམ་ཚུལ། དགོས་ཆེད་ཕན་ཡོན་བསྟན་པ་དང་དྲུག །དང་པོ་ངེས་པར་
འཆི་བ་ལ་བསམ་ཚུལ་ནི། སྐྱེས་པའི་སྒྱུ་ལུས་འཆི་བའི་རང་བཞིན་ཅན༔ ཞེས་པའི་དོན་ལ། ཕྱི་སྣོད་འཇིག་རྟེན་མི་རྟག་པའི་ཚུལ། 
ནང་བཅུད་སེམས་ཅན་མི་རྟག་པའི་ཚུལ། རྟེན་ཕུང་པོ་མི་རྟག་པ་བསྒོམ་ཚུལ་ལོ། །དང་པོ་ཕྱི་སྣོད་འཇིག་རྟེན་ལ་བསམ་ཏེ་མི་རྟག་

༄༅། །པ་བསྒོམ་ཚུལ་ནི། དགོངས་འདུས་ལས། ཀྱི་མ། སྣང་སྲིད་སྣང་བའི་དངོས་པོ་འདི་གང་ཞིག །མི་བརྟན་འགྱུར་
བའི་ཆོས་ཅན་ཡ་རེ་ཆ། །ས་ཆུ་མེ་རླུང་ནམ་མཁའ་ལ་སོགས་པ། །འབྱུང་བའི་འདུས་ཁང་སྣོད་ཀྱི་འཇིག་རྟེན་འདི། །གྲངས་མང་བཀོད་
མཛེས་ལྟར་སྣང་སྲ་བརྟན་ཡང་། །ཆགས་འཇིག་གནས་སྟོང་དར་རྒུད་སྣ་ཚོགས་ལས། །ཕྲ་རགས་རྡུལ་འཐོར་རྦ་ཀླུང་འཁྲུགས་པ་
བཞིན༑ །བསྐྱོད་ཅིང་མི་རྟག་འགྱུར་བ་ཡ་རེ་ཆ། །ཞེས་གསུངས་པས། སྤྱི་མཐུན་གྱི་བསོད་ནམས་ལས་གྲུབ་པའི་ཕྱི་སྣོད་འཇིག་རྟེན་
གླིང་བཞི་རི་རབ་ལྷ་གནས་རྭ་བ་དངས་པ་རིམ་པར་ཆགས་ནས་གནས་པའི་བསྐལ་པ་མ་རྫོགས་བར་སྲ་ཞིང་འཐས་པ་ལྟར་གྱུར་ཡང་། འཇིག་
པའི་བསྐལ་པ་དུས་ལ་བབས་ཚེ། ནང་བཅུད་གྱི་འགྲོ་བ་རྣམས་མས་ནས་རིམ་པར་སྟོང་ནས་བསམ་གཏན་དང་པོའི་ལྷ་གནས་ཕྱིན་ཆད་ན་

སེམས་ཅན་གཅིག་ཀྱང་མེད་པར་འགྱུར་ལ། དེ་ནས་རིམ་པས་མཁའ་ལ་ཉི་མ་བདུན་འཆར་བར་འགྱུར་ཏེ། ཉི་མ་གཅིག་གིས་རྩི་ཤིང་
དང་ནགས་ཚལ་ཐམས་ཅད་བསྲེགས། གཉིས་པས་ཆུ་ཀླུང་དང་ལྡེང་ཀ་མ་ལུས་པར་སྐེམས། གསུམ་པས་ཆུ་ཀླུང་ཆེན་པོ་ཐམས་ཅད་
སྐེམས༑ བཞི་པས་མཚོ་མ་དྲོས་པའང་སྐེམས། ལྔ་པས་ཕྱིའི་རྒྱ་མཚོ་ཆེན་པོ་ཟབས་སུ་དཔག་ཚད་བརྒྱ་སྐེམས་པ་ནས་བཟུང་རིམ་
བཞིན་ཉིས་བརྒྱ་དང་། བདུན་བརྒྱ་དང་། སྟོང་དང་ཁྲིའི་བར་དུ་སྐེམས་པའི་ལྷག་མ་དཔག་ཚད་དང་རྒྱང་གྲགས་ནས་མཐར་རྨིག་རྗེས་ཀྱི་ཆུ་ཙམ་
ཡང་མ་ལུས་པར་སྐེམས་པར་བྱེད། དྲུག་པས་ས་ཆེན་པོ་གངས་རི་དང་བཅས་པ་བསྲེགས། བདུན་པས་རི་རབ་གླིང་བཞི་གླིང་ཕྲན། 
གསེར་རི་ལྕགས་རི་དང་བཅས་པ་བསྲེགས་ནས་མེ་ལྕེ་གཅིག་ཏུ་གྱུར་ནས་ཐུར་དུ་འཁྱིལ་ཞིང་འབར་བས་དམྱལ་བའི་གནས་ཐམས་ཅད་བསྲེགས། ། 

༄༅། །མེ་ལྕེ་གྱེན་དུ་གཡོས་པས་ཚངས་པའི་གཞལ་ཡས་སྟོང་པ་རྣམས་བསྲེགས་པས། འོད་གསལ་གྱི་ལྷ་གཞོན་ནུ་རྣམས་
སྐྲགས་ནས་འདི་ལྟ་བུའི་མེ་ཆེན་བྱུང་ངོ་ཞེས་བསྒྲགས་པ་ན། ལྷ་རྒན་པོ་དག་གིས་འདི་སྔར་ཡང་ཚངས་པའི་འཇིག་རྟེན་བར་དུ་བྱུང་ཡང་སླར་
ལྡོག་པ་ཡིན་གྱི་སྐྲག་མི་དགོས་སོ་ཞེས་དབུགས་འབྱིན་པར་བྱེད། དེ་ལྟར་མེ་ཡིས་ལན་བདུན་ཞིག་པའི་རྗེས་སུ་བསམ་གཏན་གཉིས་པའི་ལྷ་
གནས་སུ་སྤྲིན་ཆུའི་སྙིང་པོ་ཅན་ཆགས་པ་ལས། ཆར་གྱི་རྒྱུན་གཉའ་ཤིང་ཙམ་དང་། བཤོལ་མདའ་ཙམ་དུ་བབས་པས་འོད་གསལ་གྱི་ལྷ་
གནས་ཕྱིན་ཆད་ལན་ཚྭ་ཆུ་ལ་ཐིམ་པ་ལྟར་འཇིག །དེ་ལྟར་ཆུས་འཇིག་བདུན་རྫོགས་ནས། འོག་གཞིའི་རླུང་རྡོ་རྗེ་རྒྱ་གྲམ་གྱེན་དུ་ལངས་ཏེ་
བསམ་གཏན་གསུམ་པའི་ལྷ་གནས་མན་ཆད་ཐལ་བ་རླུང་གིས་གཏོར་བ་ལྟར་གཏོར་ནས་འཇིག །དེ་ལྟར་གླིང་བཞི་རི་རབ་ལྷ་གནས་དང་བཅས་

པ་བྱེ་བ་ཕྲག་བརྒྱ་སྟོང་གསུམ་འཇིག་རྟེན་གཅིག་གི་ནང་དུ་ཆུད་པ་ཐམས་ཅད་མཉམ་དུ་ཞིག་ནས་མཐར་ཐམས་ཅད་ནམ་མཁའ་གཅིག་ཏུ་གྱུར་ནས་
སྟོང་པའི་གནས་སྐབས་དེ་ལྟ་བུ་ཡོད་པ་ཡིན་པས། རང་རེ་མིའི་ལུས་རྟེན་ནམ་གཞུག་གི་སྦྲང་བུ་ལྟ་བུ་འདི་ལ་རྟག་བརྟན་ཅི་ཡོད་སྙམ་དུ་བློ་
སྦྱོང་དགོས། དེ་ལྟར་བསྐལ་པ་ཆགས་གནས་འཇིག་སྟོང་བཞིས་མི་རྟག་པ་བཞིན་དུ། རང་གི་ཚེ་སྲོག་འདུས་བྱས་ཡིན་པའི་གནད་ཀྱིས། 
སྐྱེ་རྒ་ན་འཆི་བཞིའི་འགྱུར་ཏེ། ཐར་པ་ལ་བསྐུལ་པའི་རབ་ལས། འཇིག་རྟེན་འདི་ན་རྟག་པ་འགའ་མེད་དེ། །སྣོད་ཀྱི་འཇིག་རྟེན་གླིང་
བཞི་རི་རབ་རང་། །ཉི་ཟླ་གཟའ་སྐར་འདོད་ལྷའི་སྐྱེད་མོས་ཚལ། །བསམ་གཏན་གནས་དང་བཅས་པ་མ་ལུས་ཀུན། །མེ་བདུན་ཆུ་
གཅིག་རླུང་གིས་འཐོར་བའི་ཚེ། །སྐྲ་རྩེའི་ལྷག་རོལ་ཙམ་ཡང་མི་ལུས་ཤིང་། །ཞིག་ནས་སྟོང་སྟེ་ནམ་མཁའ་གཅིག་ཏུ་གྱུར། །ཞེས་སོ། །

༄༅། །གཉིས་པ་ནང་བཅུད་ཀྱི་སེམས་ཅན་མི་རྟག་པ་ལ་བསམ་ཚུལ་ནི། རིགས་དྲུག་གི་འགྲོ་བ་སེམས་ཅན་སྔར་སྐྱེས་ཚད་གཅིག་
ཀྱང་མ་ལུས་པར་འཆི་བའི་རང་བཞིན་ཅན་གྱིས་མི་རྟག་སྟེ། མྱ་ངན་བསལ་བའི་སྤྲིངས་ཡིག་ལས། འདི་ལྟར་སྐྱེ་བ་ཐམས་ཅད་ཀྱི། །མདུན་
ན་འདུག་པ་འཆི་བ་སྟེ། །སའམ་འོན་ཏེ་མཐོ་རིས་ན། །སྐྱེས་ནས་ལ་ལ་མ་ཤི་བ། །འགའ་ཞིག་ཁྱོད་ཀྱིས་མཐོང་བའམ། །ཐོས་སམ་འོན་ཏེ་
ཐེ་ཚོམ་ཟ། །ཞེས་གསུངས་པ་ལྟར། སྐྱེ་བ་ཡོད་ན་འཆི་བའི་ཆོས་ལས་མི་འདའ་བས་ཤིའམ་མི་ཤི་སྙམ་པའི་ཐེ་ཚོམ་ཟ་བ་ཙམ་ཡང་མེད་
པར་ངེས་ཤིང་། ཁྱད་པར་རང་རེ་འཛམ་བུ་གླིང་པ་ཚེ་ལ་ངེས་པ་མེད་པའི་གནས་སུ་དུས་ཀྱི་མཐའ་མར་སྐྱེས་པས་ད་ནི་མྱུར་དུ་འཆི། དང་པོ་
སྐྱེས་ནུབ་ནས་བཟུང་འཆི་བ་ལ་ཐག་ཇེ་ཉེ་ཚེ་ལ་བསྣོན་པ་མེད་ཅིང་འབྲི་བ་དང་བཅས་ཤིང་། འཆི་བདག་གི་གཤིན་རྗེ་སྐད་ཅིག་ཀྱང་མི་སྡོད་པར་ནུབ་

ཀའི་གྲིབ་སོ་བཞིན་ཚུར་ཚུར་འོང་བ་ལ་བསམ་པར་བྱ་སྟེ། ཆེད་དུ་བརྗོད་པའི་ཚོམ་ལས། སང་ཙམ་འཆི་ཡང་སུས་ཤེས་ཀྱི། །དེ་རིང་ཉིད་ནས་
བསྟུན་ཏེ་བྱ། །འཆི་བདག་སྡེ་ཆེན་དེ་དང་ནི། །ཁྱོད་ཉིད་བཤེས་པ་མ་ཡིན་ནོ། །ཞེས་སོ། །གཞན་ཡང་བསྐལ་པའི་འཕེལ་འགྲིབ། རྫོགས་
ལྡན་གྱི་དུས་མི་ཐམས་ཅད་རང་རང་གི་འོད་སྣང་ལ་སྤྱོད། རྫུ་འཕྲུལ་གྱིས་ནམ་མཁར་འགྲོ། བདུད་རྩིའི་ཟས་ཟ། ལུས་བོངས་ཀྱང་དཔག་
ཚད་མང་པོ་དང་ལྡན་བདེ་སྐྱིད་ཕུན་སུམ་ཚོགས་པ་ལ་སྤྱོད། དེ་ནས་རིམ་པར་ཉོན་མོངས་པ་དང་མི་དགེ་རགས་པའི་དབང་གིས་ནུས་ཏེ། 
ཉིས་ལྡན་དང་། སུམ་ལྡན་དང་། རྩོད་ལྡན་གྱི་དུས་སུ་གྱུར། མཐར་ཚེ་ལོ་བཅུ་པའི་བར་དུ་ཚེ་ཚད་ཇེ་ཉུང་དུ་འགྲོ། ནད་དང་མཚོན་དང་
མུ་གེའི་བསྐལ་པ་གསུམ་དར་ནས་འཛམ་གླིང་གི་འགྲོ་བ་ཕལ་ཆེར་ཟད། ལྷག་མ་ལུས་པ་རྣམས་བྱམས་པའི་སྤྲུལ་པས་སྲོག་གཅོད་སྤོང་

༄༅། །བའི་ཆོས་བསྟན་པས་བོངས་ཚད་ཀྱང་ཁྲུ་གང་དུ་འགྱུར་བ་དང་། ཚེ་ལོ་ཉི་ཤུ་པར་འགྱུར་བ་སོགས་རིམ་གྱིས་བརྒྱད་ཁྲི་བར་
འཕེལ༑ དེ་དུས་མགོན་པོ་བྱམས་པ་བྱོན་ནས་ཆོས་འཁོར་བསྐོར་བ་སོགས། དེ་ལྟར་འཕེལ་འགྲིབ་ཀྱི་ཁུག་པ་བཅོ་བརྒྱད་རྫོགས་ནས་སྐྱེ་དགུ་
རྣམས་ཚེ་ལོ་དཔག་མེད་དུས་སུ་སངས་རྒྱས་མོས་པ་བྱོན་ནས་སྔོན་གྱི་བསྐལ་བཟང་སངས་རྒྱས་སྟོང་གི་སྐུ་ཚེ་མཛད་པ་ཇི་སྙེད་པ་བསྡོམས་པ་ཙམ་
མཛད་ནས་མཐར་བསྐལ་པ་འཇིག་པ་སོགས་འཕེལ་འགྲིབ་སྣ་ཚོགས་ལ་བརྟག་ཀྱང་མི་རྟག་པའི་རང་བཞིན་ལས་མི་འདའ། མི་ཚེ་གཅིག་
ལའང་། བཙས་པ་བུ་ཆུང་གི་དུས། བྱིས་པ་གཞོན་ནུས་དུས། དར་ལ་བབ་པའི་དུས། རྒས་ཤིང་འཁོགས་པའི་དུས་དང་བཞིར་འགྱུར་བ་
དང་༑ ལོ་གཅིག་ལའང་། དཔྱིད་ས་བོན་རྨོ་བརྐོའི་དུས། དབྱར་ལོ་འདབས་རླན་རྒྱས་ཀྱི་དུས། སྟོན་འབྲུ་བཅུད་རྫོགས་སྨིན་དུས། 

དགུན་ས་སྐམ་རྡོ་འཁྱགས་ཀྱི་དུས་དང་བཞིར་འགྱུར་བ་སོགས། དབྱར་རྗེས་སུ་སྟོན། སྟོན་རྗེས་སུ་དགུན། དགུན་རྗེས་སུ་དཔྱིད་སོགས་
ཀྱིས་མི་རྟག །ལོ་ཡང་ཟླ་བ་བཅུ་གཉིས། ཟླ་བ་དཀར་ནག་གཉིས། ཞག་ལ་ཉིན་མཚན་གཉིས། ཉིན་མཚན་ལ་ཆུ་ཚད།༦༠ དེ་རེ་
ལ་ཆུ་སྲང་དྲུག་ཅུ། ཆུ་སྲང་རེ་ལ་དབུགས་དྲུག་རེ། དེ་ལ་ཆ་ཤས་དང་། ཡང་ཆས་ཕྱེ་བའི་སྐད་ཅིག་མ་སྟེ། རགས་པ་འགྱུར་བའི་མི་རྟག་པ་
དང་༑ ཕྲ་བ་སྐད་ཅིག་གིས་མི་རྟག་པའི་རང་བཞིན་ཅན་ཡིན་ཚུལ་ལ་བསམ་སྟེ། རང་རེ་རྣམས་ཀྱི་གནས་མལ་ལོངས་སྤྱོད་འབྱོར་རྒྱུད་
ཀྱི་གནས་སྐབས་མི་རྟག་ཅིང་སྙིང་པོ་མེད་པའི་ཚུལ་ལ་སྐྱོ་བ་བསྐྱེད་དགོས་ཏེ། ཐར་པར་བསྐུལ་བའི་རབས་ལས། སོས་ཀ་དབྱར་དང་
སྟོན་དུས་དགུན་དང་དཔྱིད། །ལོ་ཟླ་ཚེས་གྲངས་སྐད་ཅིག་འགྱུར་བ་སྟེ། །ཞེས་དང་། དགོངས་པ་ངེས་འགྲེལ་ལས། དབུགས་

༄༅། །ཀྱི་འགྲོ་འོང་གནས་པ་མི་རྟག་སྟེ། །སྤྲིན་དང་ན་བུན་སེར་བུ་དུད་པ་འདྲ། །རྐྱེན་མེད་རང་སར་ཡལ་བར་གྱུར་ལ་ལྟོས། །
ཞེས་སོ། །གསུམ་པ་རྟེན་ཕུང་པོ་མི་རྟག་པར་སྒོམ་པ་ནི། ཁྱད་པར་འདུས་བྱས་ཀྱི་ལུས༷་འདི་དཔེ་སྒྱུ༷་མ་མཁན་གྱིས་རྟ་གླང་སོགས་སྤྲུལ་ཏེ་
ཞིག་པ་བཞིན་འཆི་ངེས་པ་སྟེ། དེའང་དཔེ་སྒྱུ་མ་མཁན་པོ་ལྟར། དོན་སེམས་ལས་བསགས་མཁན་དང་། ཤིང་བུ་རྡེའུ་སོགས་ལྟར། 
ཕ་མའི་ཁུ་ཁྲག་ཙམ་དང་། སྒྱུ་མའི་རིག་སྔགས་བཏབ་པ་བཞིན། ལས་ཀྱིས་བགོས་པའི་རྣམ་ཤེས་ཁུ་ཁྲག་ཏུ་ཞུགས་པ་དང་། སྔགས་གྲངས་
ཅི་ཙམ་བཏབ་ན་ཡུན་དེ་ཙམ་དུ་འདུག་པ་དང་། ལས་ཀྱི་བསགས་གྲང་མང་ཉུང་གི་ཚེ་རིང་ཐུང་དང་། སྒྱུ་མས་རྟ་གླང་སོགས་བཟང་ངན་སྣ་ཚོགས་
སྤྲུལ་པ་ལྟར། ལས་ཀྱི་རང་གཟུགས་ལུས་བཟང་ངན་སྣ་ཚོགས་སུ་སྣང་བ་དང་། སྒྱུ་མ་ཞིག་པ་བཞིན་དུ་མཐར་ཕུང་པོ་མི་རྟག་ཅིང་ངེས་

པར་འཆི༷་བ༷འི་ར༷ང་བཞི༷ན་ཅ༷ན་ཡིན་ཚུལ་ལ་ཡང་ཡང་བསམ་དགོས། རྫོགས་ཆེན་ལྟ་བ་ཀློང་ཡངས་ལས། འདུས་བྱས་ལུས་འདི་བར་སྣང་
འཇའ་དང་འདྲ། །ད་ལྟ་སྣང་ཡང་སྐད་ཅིག་རྟག་མི་ཐུབ། །སེམས་ཀྱི་རང་བཞིན་བར་སྣང་གློག་དང་འདྲ། །སྐད་ཅིག་མ་ལ་དུ་མའི་
སྣང་བ་ཤར། །ཞེས་སོ། །གཉིས་པ་མྱུར་དུ་འཆི་བ་ལ་བསམ་ཚུལ་ནི། སྐྱེས་བུའི་ཚེ་འགྲོ་རི་གཟར་འབབ་ཆུ་འདྲ༔ ཞེས་པའི་དོན། 
ཚེ་ལ་སྣོན་པ་མེད་ཚུལ་སྤྱིར་བཤད་པ་དང་། དཔེ་དོན་སྣ་ཚོགས་བྱེ་བྲག་བཤད་པ་གཉིས། དང་པོ་ཚེ་ལ་སྣོན་པ་མེད་ཚུལ་ལ་བསམ་པ་ནི། 
སྐྱེས་བུ་རྣམས་ཀྱི་ཚེ་མྱུར་དུ་འགྲོ་བའམ་ཟད་པ། དཔེར་ན་རི༷་གཟ༷ར་གྱི་འབ༷བ་ཆུ༷་དང་འདྲ༷་སྟེ། དཔེ་ལྟག་ཆུ་ཆད་པ་ལྟར། དོན་ཚེ་ལ་སྣོན་
པ་མེད་པ་དང་། རི་གཟར་ངོས་ལྟར། ཚེ་སྐད་ཅིག་ཙམ་མི་སྡོད་པ། འབབ་ཆུ་ལྟར། སྲོག་ཅི་ཙམ་གནས་པའི་ཚེ་འདི་དང་། སྐད་

༄༅། །ཅིག་གིས་རྒྱུན་ཕྱོགས་ལ་རྒྱུག་པ་ལྟར། དབུགས་རེ་རེ་ནས་ཤི་བར་རྒྱུག་པ་དང་། སྔར་ཡོད་ཙམ་ལས་འཕེལ་བ་མེད་པ་ལྟར། 
ཚེ་དང་ལས་དང་བསོད་ནམས་དུས་གཅིག་ལ་ཟད་ན་མི་འཆི་བའི་ཐབས་མེད། སྐད་ཅིག་གིས་འགྲིབ་པ་ལྟར། ཚེ་ལོས་ཟད། ལོ་ཟླ་བས་
ཟད༑ ཟླ་བ་ཞག་གིས་ཟད། ཞག་དུས་ཚོད་ཀྱིས་ཟད། དུས་ཚོད་སྐད་ཅིག་གིས་ཟད་ནས་མྱུར་དུ་འཆི་བའོ། །གཉིས་པ་དཔེ་དོན་སྣ་
ཚོགས་ལ་བསམ་ནས་མི་རྟག་པ་བསྒོམ་པ་ནི། ད་ལྟ་ཚེ་འདི་རེ་ཞིག་སྡོད་པ་ནི་མི་རྟག་སྟོན་ཀའི་སྤྲིན་དང་འདྲ་ལ། ལང་ཚོ་དང་གཟུགས་བཟང་
བ་སོགས་ཀྱང་མི་རྟག་སོས་ཀའི་མེ་ཏོག་དང་འདྲ། ལུས་འདི་ནི་མི་རྟག་གཞན་ལ་གཡར་པོ་དང་འདྲ། ནོར་རྫས་དང་ལོངས་སྤྱད་ཐམས་ཅད་མི་
རྟག་རྩྭ་ཁའི་ཟིལ་པ་དང་འདྲ། མཛའ་བཤེས་དང་བཟའ་ཚང་མི་རྟག་ཚོང་ཁང་གི་མགྲོན་པོ་དང་འདྲ། ལུས་ཀྱང་འབྲལ་བས་ལས་མཐུན་པའི་

གྲོགས་དང་འདྲ། འཆི་བདག་གཤིན་རྗེ་ནི་མི་སྡོད་པས་ནུབ་རིའི་གྲིབ་མ་དང་འདྲ། འཇིག་རྟེན་འདིའི་ཕྱི་མ་ནི་སོས་ཀའི་ཉ་སྡོད་དང་འདྲ། ཚེ་
འདི་སྣང་གི་བྱ་བ་ཐམས་ཅད་ནི་མདང་སོང་གི་རྨི་ལམ་དང་འདྲ་སྟེ། མན་ངག་མཛོད་ལས། སྣ་ཚོགས་ཡུལ་དུ་སྣང་བའི་ཆོས་རྣམས་ཀུན། །
མི་རྟག་མྱུར་དུ་འཇིག་པས་ཆུ་བུར་འདྲ། །གང་ཡང་སྙི་པོ་མེད་པས་ཆུ་ཤིང་འདྲ། །འཁྲུལ་པས་བྱིས་པ་སླུ་བས་སྨིག་སྒྱུ་འདྲ། །མེད་བཞིན་
སྣ་ཚོགས་སྣང་བས་སྒྱུ་མ་འདྲ། །བག་ཆགས་དབང་གིས་སྣང་བས་རྨི་ལམ་འདྲ། རིང་དུ་མི་གནས་འགྱུར་བས་གློག་དང་འདྲ། །ཞེས་
གསུངས་སོ། །ཁྱད་པར་དུ་རང་རེ་གནས་པའི་ཡུལ་གྲོང་སྡེ་དགོན་སོགས་ནའང་། སྔོན་འབྱོར་ཞིང་དར་བ། ད་ལྟ་རྒུད་པའི་གནས་སྐབས་སུ་
གྱུར་པ་དང་། སྔོན་དབུལ་པོ་དང་། ཉམས་ཆུང་སོགས། ད་ལྟ་ཁེ་དྲག་དང་སྟོབས་འབྱོར་རྒྱས་པ་སོགས་དང་། རང་གི་ཕ་མེས་སོགས་

༄༅། །ཁྱིམ་ནང་སྔོན་སྐྱེས་རྣམས། ད་ལྟ་མིང་གི་ལྷག་མར་གྱུར་པ་དང་། ད་ལྟ་བཙན་ཕྱུག་ཁེ་དྲག་འཛོམ་པ་རྣམས་ཀྱང་མཐར་ཅི་
འགྱུར་མི་ཤེས་ཤིང་བརྟགས་ན་མི་རྟག་པའི་རང་བཞིན་ལས་མི་འདའ། སྔོན་ཆད་ལོ་བརྒྱའི་གོང་དུ་ཡོད་པའི་མི་རྣམས། ད་ལྟ་ལུས་པ་གཅིག་ཀྱང་
མེད༑ འཛམ་གླིང་ལ་དབང་བྱེད་པའི་རྒྱལ་པོ་ལྟ་བུ་ཡང་མཐར་སྤྲང་པོར་གྱུར་པའི་དུས་ཀྱང་ཡོད། ཚེ་སྟོད་ལོངས་སྤྱོད་ཕུན་སུམ་ཚོགས་པ་
དང་༑ གནག་ཕྱུགས་བརྒྱ་ཕྲག་མང་པོ་ཡོད་པ་སོགས་ཚེ་སྨད་ཟད་ནས་འགྲོ་བ་དང་དགྲས་བརླག་ནས་དེ་རིང་སློང་མོར་བྱེད་པ་སོགས་མ་ངེས་མི་
བརྟན་པ་འབའ་ཞིག་དང་། ད་ལྟ་བླ་སློབ་བམ་དཔོན་གཡོག་ཡོན་མཆོད་གྲོགས་མཆེད་སྤུན་ཟླ་བཟའ་ཚང་ལ་སོགས་བརྩེ་བས་འགྲོགས་པ་
རྣམས་ཀྱང་མཐར་ཅིས་ཀྱང་མི་འབྲལ་བའི་ཐབས་མེད། འཆི་བའམ་འཕྲལ་རྐྱེན་དྲག་པོ་གློ་བུར་དུ་བྱུང་ན་ད་ལྟ་རང་ཡང་མི་འབྲལ་བའི་ངེས་

པ་མེད་དེ། ཕ་དམ་པས། བཟའ་ཚང་མི་རྟག་ཚོང་དུས་མགྲོན་པོ་ལ། །ངན་ཤག་འཐབ་མོ་མ་བྱེད་དེང་རི་བ། །ཞེས་གསུངས། བརྩིགས་
པའི་མཁར་ཐམས་ཅད་ཀྱང་འགྱེལ་བར་འགྱུར་བ་ཡིན་ཏེ། སྔོན་དར་བའི་གྲོང་སྡེ། དགོན་གནས། གཙུག་ལག་ཁང་། ཕོ་བྲང་སོགས་
ཕལ་ཆེར་རྒྱ་བོད་གཉིས་ན་རྨིང་རྡོ་ཙམ་ཡང་ད་ལྟ་མེད། དེ་བཞིན་དུ་དགྲ་གཉེན་ཀྱང་མི་རྟག་སྟེ། ཚེ་འདིར་དགྲ་མི་ཤ་བོར་གྱུར་ཀྱང་། ཕྱིས་
ནས་མཐུན་གྲོགས་དང་། གཉེན་དང་ཉེ་བར་སྦྲེལ། མཛའ་མཐུན་གཞན་ལྷག་ཏུ་གྱུར་པ་དང་། གཉེན་ཁྱད་པར་ཅན་ཕ་མ་སྤུན་ཟླ་ཉེ་འབྲེལ་
ཡིན་ཀྱང་ལོངས་སྤྱོད་ཕྲ་མོའི་ཆེད་དུ་མཁོན་ནས་གཅིག་གི་གཅིག་ལ་ཅི་གནོད་བྱེད་ནས་དགྲར་གྱུར་པ་དང་། ཕྱི་མ་ནི་དགྲ་གཉེན་ཆ་མ་འབྱེད་པ། 
འཕགས་པ་ཀ་ཏྱཱ་ནས། ཕ་ཤ་ཟ་ཞིང་མ་ལ་བརྡེག །གསོད་པའི་དགྲ་བོ་པང་དུ་བཟུང་། །ཆུང་མས་ཁྱོ་ཡི་རུས་པ་འཆའ། །འཁོར་

༄༅། །བའི་ཆོས་ལ་གད་མོ་བྲོ། །ཞེས་མངོན་ཤེས་ཀྱིས་གཟིགས་ནས་གསུངས་པ་བཞིན་དང་། སྐྱིད་སྡུག་གི་གནས་སྐབས་ཀྱང་
མི་རྟག །ཚེ་བསྟོད་འབྱོར་ཞིང་སྐྱིད་པ་དུ་མ། ཚེ་སྨད་དབུལ་ཞིང་སྡུག་བསྔལ་བ་དང་། ཚེ་སྟོད་སྡུག་བསྔལ་བ་དུ་མ། ཚེ་སྨད་ལ་སྐྱིད་པ་
ཡང་ཡོད་ཅིང་། ཚེ་སྟོད་དབུལ་བ་ཚེ་སྨད་རྒྱལ་པོ་བྱས་པ་དུ་མ་ཡོད། བཟང་པོ་དང་ངན་པ་ཡང་མི་རྟག་སྟེ། འཇིག་རྟེན་ན། ཁ་དྲག་
དང་གཏམ་བཤད། ཤེས་རྒྱ་དང་ཕེར་ཡོད། དཔའ་རྩལ་དང་སྤྱང་གྲུང་འཛོམ་པ་ཐམས་ཅད་ལས་དབང་རྫོགས་ནས་རྒུད་པའི་དུས་ཡོད་
པས་མཐར། བྱ་བ་ལམ་འགྲོ་མེད། མིས་འཕྱ། རང་སྡུག །གཞན་བརྙས་བྱེད་པའི་དུས་འོང་བ་ཆ་མ་མཆིས། སྔར་ཤེས་མེད་
བསམ་མེད་ཁྲམ་རྫུན་གྱི་རང་བཞིན་ཅན་ཡང་། ད་ལྟ་གཞན་གྱིས་བློ་གཏད། བཟང་པོ་དང་བསམ་ཡོད་དུ་བརྩི་བ་དུ་མ་ཡོད། ཆོས་

ཕྱོགས་ནའང་། རྟོག་ལྡན་རྒས་པའི་སློབ་གཉེར། ཞེན་ལོག་རྒས་པའི་གསོག་འཇོག །སྟོན་པ་རྒས་པའི་བཟའ་དཔོན་དང་། གཞན་
གཞན་ཡང་ཚེ་སྟོད་སྡིག་པ་ཚབ་ཆེན་བསགས་པ་ཚེ་སྨད་ཆོས་པ་རྣམ་དག་ཏུ་གྱུར་པའང་ཡོད་པས། ད་ལྟ་བཟང་ངན་གྱི་སྣང་བ་སྐད་ཅིག་མ་
ལ་རྟག་པ་བརྟན་པ་གང་ཡང་མེད། དེས་ན། སྐྱེས་པ་ཐམས་ཅད་འཆི། བསགས་པ་ཐམས་ཅད་འཛད། འདུས་པ་ཐམས་ཅད་འབྲལ། 
བརྩིགས་པ་ཐམས་ཅད་འགྱེལ། མཐོན་པོ་ཐམས་ཅད་ལྷུང་། མདོར་ན་དགྲ་གཉེན་སྐྱིད་སྡུག་བཟང་ངན་དང་རྣམ་རྟོག་ཐམས་ཅད་མི་རྟག་
སྟེ༑ མཐོན་པོ་གནམ་ལྟ་བུ། བཙན་པོ་ཐོག་ལྟ་བུ། ཕྱུག་པོ་ཀླུ་ལྟ་བུ། མཛེས་པོ་ལྷ་ལྟ་བུ། འཕྱོར་པོ་འཇའ་ཚོན་ལྟ་བུ་ཡང་འཆི་
བ་གློ་བུར་དུ་སླེབ་ཙ་ན་རང་དབང་སྐད་ཅིག་ཀྱང་མེད་པར་གཅེར་བུ་ལག་སྟོང་མཆན་ཏུ་བཅུག་ནས་རྒྱུ་ནོར་གཉེན་འབྲེལ་འཁོར་སློབ་གྲ་ཚང་སྡེ་

༄༅། །མངའ་རིས་བཟའ་བཏུང་ལོངས་སྤྱོད་ཐམས་ཅད་འབྲལ་མི་ཕོད་ཀྱང་། རང་དབང་མེད་པར་ཤུལ་དུ་བསྐྱུར་ནས་མར་གྱི་
དཀྱིལ་ནས་སྤུ་བཏོན་པ་བཞིན་དུ་འགྲོ་དགོས་པའི་དུས་གཅིག་འོང་ངེས་པས། དེ་རིང་ནས་བཟུང་ཚེ་འདིའི་སྣང་བ་ལ་ཞེན་ཆགས་མི་བྱེད་པར་བཀའ་
གདམས་གོང་མའི་རྣམ་ཐར་བཞིན་ཕ་ཡུལ་རྒྱབ་ཏུ་བསྐྱུར། མི་ཡུལ་དང་དུ་བླང་། གནས་བྲག་རྩ་རུ་བསྡད། གྲོགས་རི་དྭགས་དང་འགྲོགས། 
གྱོས་ལྟོ་གོས་གཏམ་གསུམ་ལ་བསྐུར་ནས། བློ་ཕུགས་ཆོས་ལ་གཏད། ཆོས་ཕུགས་སྤྲང་ལ་གཏད། སྤྲང་ཕུགས་ཤི་ལ་གཏད། ཤི་
ཕུག་གྲོག་སྟོང་ལ་གཏད་དེ། བཀའ་གདམས་གཏད་ས་བཞི་པོ་འདི་མཐའ་འཁྱོལ་བ་ཞིག་བྱེད་དགོས་སྙམས་དུ་སྙིང་ཐག་པ་ནས་བསམ་དགོས། 
དེ་ལྟར་མ་ཡིན་པར་རང་ལ་ངེས་འབྱུང་དང་སྐྱོ་ཤས་སད་སུད་སྐྱེས། ལྟར་སྣང་གིས་ཆོས་ཞིག་སྒྲུབ་ལོ་བྱས་གཞན་འཇིག་རྟེན་པས་བཟང་

པོར་བརྩིས་ཏེ། ཡོན་བདག་དང་སློབ་མས་ཞབས་ལ་བཏེག་ཙ་ན། རང་གི་རང་རྒྱུད་ཞིབ་ཏུ་མི་བརྟག་པར་ང་ནི་དང་དེ་ལྟ་བུ་ཡིན་ནོ་སྙམ་ནས་
ང་རྒྱལ་གྱིས་རྒྱུད་སྦོས། སྣང་བ་འུར་ལངས། ངས་གང་བྱས་ཀྱང་ཆོག་སྙམ་པའི་བློ་སྐྱེ་བ་ནི་བདུད་ཀྱིས་མངོན་སུམ་དུ་བསླུས་པ་ཡིན་ཞིང་། 
བདག་འཛིན་ཡུལ་ཕུད། བདག་མེད་ཀྱི་ཡེ་ཤེས་སྐྱེས། འཕགས་པའི་ས་མ་ཐོབ་བར་དུ་བཟང་ངན་གྱི་སྣང་བ་ལ་རྟག་པ་མེད་པོས། དུས་
རྟག་ཏུ་འཆི་བ་མི་རྟག་པ་བསྒོམ། རང་རྒྱུད་ཀྱི་སྐྱོན་ལ་རྟོག །རྟག་ཏུ་དམན་ས་འཛིན། ངེས་འབྱུང་དང་སྐྱོ་ཤས་བསྐྱེད། ཞི་དུལ་དང་བག་
ཡོད་ལ་བསླབ། འདུས་བྱས་མི་རྟག་པ་དང་། འཁོར་བའི་སྡུག་བསྔལ་ལ་བསམས་ནས་རྟག་ཏུ། ཡིད་ཕྱ་དུང་ངེ་བ། སེམས་སྐྱོ་ཆད་དེ་
བ་ཞིག་ལ་བསླབ་དགོས་ཏེ། རྗེ་མི་ལས། མི་མེད་ལུང་པའི་བྲག་ཕུག་ན། །སྐྱོ་ཆད་དེ་བ་ལ་སངས་དུས་མེད། །བླ་མ་དུས་གསུམ་སངས་

༄༅། །རྒྱས་ལ། །ཡིད་དུང་ངེ་བ་ལ་འབྲལ་དུས་མེད། །ཅེས་གསུངས་པ་ལྟར་ཉམས་སུ་བླང་དགོས། དེ་ལྟར་ཉམས་སུ་མ་བླང་
ན་འཕྲལ་གྱི་རྣམ་རྟོག་འདི་ཡང་མི་རྟག་པ་ཡིན་པས་ཅིར་འགྱུར་གཏོལ་མེད་དེ། བླ་མ་དང་དགེ་བའི་གྲོགས་པའི་རྐྱེན་ལས། ཆོས་ཀྱི་སྣང་བ་ཙམ་
ཐོབ་ཀྱང་། སོ་སོའི་སྐྱེ་བོའི་འདུ་ཤེས་ལ་རྟག་པ་མེད་པས་རང་མགོ་ཉི་མ་ཆོས་ཀྱིས་བཏོན་ཏེ་ཚེ་དང་སྒྲུབ་པ་སྙོམས་པ་ཞིག་བྱེད་དགོས་སྙམ་དུ་
བསམ་པ་གལ་ཆེ་ཞེས། དཔལ་སྤྲུལ་རིན་པོ་ཆེས་གསུངས་སོ། །གསུམ་པ་ནམ་འཆི་ཆ་མེད་ལ་བསམ་ཚུལ་ནི། འཆི་རྐྱེན་ལེགས་ཉེས་གང་
གིས་མ་བྱས་མེད༔ ཅེས་པའི་དོན་ནི། ཨཱརྻ་དེ་ཝས། འཆི་བའི་རྐྱེན་ནི་ཤིན་ཏུ་མང་། །འཚོ་བའི་རྐྱེན་ནི་ཤིན་ཏུ་ཉུང་། །དེ་ཡང་འཆི་བའི་
རྐྱེན་དུ་འགྱུར། །ཞེས་གསུངས་པ་ལྟར། འཆི༷་རྐྱེ༷ན་ལེ༷གས་པ་གཟུགས་སྒྲ་སོགས་འདོད་ཡོན་གྱིས་བསླུས་པ་དང་། སྨན་དང་ཁ་ཟས་མི་

འཕྲོད་པ་སོགས་ཀྱིས་འཆི་བ་ལྟ་བུ་དང་། ཉེ༷ས་པ་ཕྱི་ནང་གི་འབྱུང་འཁྲུགས་དགྲ་རྐུན་གཅན་གཟན། མེ་ཆུ་དུག་གཡང་མི་རྒོད་སོགས་དང་འཕྲད་
པ་ལྟ་བུ་ག༷ང་གི༷ས་འཆི་རྐྱེན་མ༷་བྱ༷ས་པ་མེ༷ད། དེའི་རྒྱུ་མཚན་སྙིང་པོ་མེད་ཅིང་རྐྱེན་ཅུང་ཟད་ཀྱང་མི་བཟོད་པའི་ལུས་འདི་ལ་ནད་རིགས་བཞི་བརྒྱ་རྩ་
བཞི་རང་བྱུང་དུ་ཡོད་དེ་སློང་བྱེད་ཀྱི་རྒྱུ་ཟས་སྤྱོད་དང་། རྐྱེན་གདོན་སྟོང་ཕྲག་བརྒྱད་ཅུ་རྩ་བཞི་རང་གྲུབ་ཏུ་ཡོད་པས། ཆུ་ཤིང་གི་སྡོང་པོ་ལྟར་
འགྱེལ་སླ། ཚེ་ཉམས་ཆུང་སྣ་དབུགས་རྟ་རྔ་ཙམ་པ་འདི་ཆུའི་ལྦུ་བ་ལྟར་ནམ་ཡལ་ཆ་མེད་པ་ཡིན་ཏེ། ཀླུ་སྒྲུབ་ཀྱིས། ཚེ་འདི་གནོད་
མང་རླུང་གིས་བཏབ་པ་ཡི། །ཆུ་ཡི་ཆུ་བུར་བས་ཀྱང་མི་རྟག་ན། །དབུགས་འབྱུང་དབུགས་རྔུབ་གཉིད་ཀྱི་ལོག་པ་ལས། །སད་
ཁོམས་གང་ལགས་འདིར་ནི་ངོ་མཚར་ཆེ། །ཞེས་གསུངས་པ་ལྟར་དང་། དེའང་རྒན་གཞོན་གྱི་སྔ་ཕྱི་དུས་ཀྱི་གོ་རིམ་མ་ངེས་པར་འཆི་

༄༅། །སྟེ༑ ཁ་ཅིག་མའི་མངལ་དུ་འཆི་བ་ཡོད། ཁ་ཅིག་སྐྱེས་མ་ཐག །ཁ་ཅིག་གོག་པོ་འགོག་ཙམ། ཁ་ཅིག་ནི་དར་
ལ་བབས་ནས། ཁ་ཅིག་རྒས་ཤིང་འཁོགས་ནས་འཆི་བ་ཡོད། ཁ་ཅིག་སྨན་སྲུང་བྱེད་ལོང་མེད། ཁ་ཅིག་ལོ་ནད་སྟན་ལ་འབྱར་ནས་ཤི་
མིག་གསོན་ལ་བལྟས། རུས་མགོ་ལྤགས་ཀྱིས་གཡོགས་ཏེ་འཆི་བ་ཡོད། ཁ་ཅིག་གདོང་ཐུག་ལྟ་བུའི་ཟས་ཟ་འཕྲོ། གཏམ་བཤད་འཕྲོ་
ལས་ཀ་བྱེད་འཕྲོ་ལ་ཤི་བ་དུ་མ་ཡོད། ཁ་ཅིག་རང་གིས་རང་གསོད་པ་ཡང་ཡོད། དེ་ལ་སོགས་འཆི་བའི་རྐྱེན་མང་བ་སྟེ། ཚོམ་ལས། 
སྐྱེས་པ་བུད་མེད་མང་པོ་ཡང་། །དར་ལ་བབ་པའང་འཆི་འགྱུར་ན། །དེ་ཡང་མི་འདི་གཞོན་ཞེས་ཏེ། །གསོན་པའི་གདེང་བྲོད་ཅི་ཞིག་
ཡོད༑ །ཅེས་གསུངས་པ་ལྟར་དང་། འཆི་བའི་དུས་ཀྱང་དབྱར་དགུན་མ་ངེས་པར་འཆི་བ་དང་། ཡུལ་རང་ཁྱིམ་དང་གྲོང་དགོན་སོགས་

མ་ངེས་པར་འཆི་བ་དང་། སྤྱོད་ལམ་འགྲོ་འདུག་ཉལ་འཆགས་སོགས་ཀྱི་སྐབས་ནམ་འཆི་ངེས་པ་མེད། ད་ལྟ་རང་རེ་གནས་སྐབས་ནད་
མེད་པ་དང་། མཐུན་རྐྱེན་འཛོམ་པ་དང་། དགྲ་ཉུང་བ་ཙམ་གྱིས་མི་འཆི་སྙམ་ནའང་། དེ་ཙམ་ཁོ་ནར་མ་ཟད་འཆི་རྐྱེན་ཤིན་ཏུ་མང་བས་
ནུབ་ཙམ་ལའང་མི་འཆི་བའི་གདེང་མེད་དེ། སྤྱོད་འཇུག་ལས། ནད་མེད་ཉི་མ་འདི་ལྟ་བུ། །ཟས་བཅས་འཚེ་བ་མེད་གྱུར་ཀྱང་། །ཚེ་
འདི་སྐད་ཅིག་བསླུ་བ་སྟེ། །ལུས་འདི་ཐང་ཅིག་བརྙན་པོ་བཞིན། །ཞེས་གསུངས་པ་ལྟར། གདེང་ཡོད་ན་རྒྱུ་མཚན་གསུམ་དགོས། རྒྱུ་
མཚན་གསུམ་ནི། སངས་རྒྱས་ལ་ཞུས་ཤིང་། ཐམས་ཅད་མཁྱེན་པས་ལུང་བསྟན་ན་ངེས་པ་ལ། དེ་ལ་ནི་ཞུ་ས་མེད། འཆི་བདག་
གཤིན་རྗེ་དང་གཏམ་ཡོད་ན་ངེས་པ་ལ། དེ་ལ་ནི་འདྲིས་མེད། རང་གཞན་གྱི་སྐྱེ་འཆི་ཤེས་པའི་མངོན་ཤེས་ཡོད་ན་ངེས་པ་ལ། མངོན་

༄༅། །ཤེས་མཐར་ཐུག་ནི་ཡོད་དཀའ་བས། ད་ལྟ་ཤི་རྒྱུར་སོང་ཡོད་ནའང་ཅི་ཡང་ཆ་མེད་ངེས་པ་ཡིན་ནོ། །བཞི་པ་བསོད་ནམས་
གྲུབ་པ་རྣམས་མི་རྟག་ན་རང་ལ་སྨོས་ཅི་དགོས་པའི་དཔེ་ལ། སྐྱེ་དགུའི་བདག་པོ་ལ་བསམ་ཏེ་མི་རྟག་པའི་ཚུལ་དང་། ཏིང་ངེ་འཛིན་གྲུབ་པ་དང་
འཕགས་པ་དང་དགྲ་བཅོམ་རྣམས་མི་རྟག་པའི་ཚུལ་དང་། རྫོགས་པའི་སངས་རྒྱས་རྣམས་ཀྱང་མྱ་ངན་ལས་འདའ་བའི་ཚུལ་ལ་བསམ་པའོ། 
དང་པོ་སྐྱེ་དགུའི་བདག་པོ་ལ་བསམ་ཏེ་མི་རྟག་པ་བསྒོམ་པ་ནི། ཚེ་བསྐལ་པར་ཐུབ་ཅིང་གཟི་བརྗིད་ཕུན་སུམ་ཚོགས་པའི་ལྷ་དང་དྲང་སྲོང་
རྣམས་ཀྱང་འཆི་བའི་གནས་ལས་མ་ཐར་ཏེ། འདི་ལྟར། སྐྱེ་དགུའི་བདག་པོ་ཚངས་པ་དང་། དབང་པོ་དང་ཁྱབ་འཇུག །དྲག་པོ་སོགས་
བསྐལ་པའི་བར་དུ་གནས་པའི་ཚེ་དང་། དཔག་ཚད་རྒྱང་གྲགས་ཙམ་དུ་སླེབ་པའི་ལུས། ཉི་ཟླ་ཟིལ་གྱིས་གནོན་པའི་གཟི་བརྗིད་མངའ་བ་

རྣམས་ཀྱང་འཆི་བའི་གནས་ལས་ཐར་བ་མེད་དེ། ཡོན་ཏན་མཛོད་ལས། ཚངས་དབང་བདེ་འབྱུང་འཁོར་ལོས་བསྒྱུར་རྣམས་ཀྱང་། །འཆི་
བདག་བདུད་ལས་བཟུར་བའི་ཐབས་མི་བསམ། །ཞེས་སོ། །གཞན་ཡང་། འཇིག་རྟེན་མི་ཡུལ་འདིར་སྟོབས་དང་འབྱོར་བས་མངོན་
པར་མཐོ་བ་རྒྱ་གར་འཕགས་པའི་ཡུལ་དུ་རྒྱལ་པོའི་ཐོག་མ་མང་པོས་བཀུར་བའི་རྒྱལ་པོ་བྱུང་། དེའི་སྲས་བརྒྱུད་རིམ་པར། འོད་མཛེས་
དགེ་བ་དགེ་མཆོག །གསོ་སྦྱོང་འཕགས་དང་ལྔ་ལ་སྔོན་གྱི་རྒྱལ་པོ་སྡེ་ལྔ་ཟེར། གསོ་སྦྱོང་འཕགས་ཀྱི་སྲས། ཁྱེའུ་ང་ལས་ནུ། 
དེའི་མཛེས་པ། དེའི་ཉེ་མཛེས། དེའི་མཛེས་ཅན། དེའི་མཛེས་ལྡན་དང་ལྔ་ལ་འཁོར་ལོས་སྒྱུར་བའི་རྒྱལ་པོ་མཛེས་ལྔ་ཟེར། དེ་ནས་
རིམ་པར། མཆོག་སྦྱིན་ནས། རྒྱལ་པོ་ཙནྡྲ། རྒྱལ་པོ་ཀྲི་ཀྲི། རྒྱལ་པོ་རྣ་བ་ཅན། རྒྱལ་པོ་ཤིང་རྟ་བཅུ་པ། རྒྱལ་པོ་རྩིབས་ཀྱི་མུ་

༄༅། །ཁྱུད༑ རྒྱལ་པོ་གཞུ་བརྟན། རྒྱལ་པོ་ཟས་གཙང་མ་སོགས་མང་བཀུར་གྱི་རྒྱལ་རབས་ས་ཡ་གཅིག་དང་འབུམ་ཁྲི་
ལྔ་བརྒྱ་འབྱུང་བ་འདུལ་བ་ནས་གསུངས་པས། དེ་ལྟ་བུའི་འཛམ་གླིང་ལ་དབང་བྱེད་པའི་རྒྱལ་པོ་བསམ་གྱིས་མི་ཁྱབ་པ་བྱོན་ཞིང་། གཞན་
ཡང་པཱ་ལ་རྣམ་གསུམ་ཙནྡྲ་སོ་བདུན་ལ་སོགས་པ། རྒྱ་གར་ཤར་ནུབ་ཀྱི་རྒྱལ་པོ་མངའ་ཐང་དང་སྟོབས་འབྱོར་རྒྱས་པ་དུ་མ་བྱོན། བོད་
གངས་ཅན་གྱི་ལྗོངས་སུའང་། བཀའ་ཆེམས་ལུགས་ལ། རྒྱ་གར་རྒྱལ་པོ་ཤཱཀྱ་རི་བྲག་པའི་གདུང་བརྒྱུད་ཆོས་རྒྱལ་མྱ་ངན་མེད་ནས་རིམ་
པར་བྱོན་པའི་དམག་བརྒྱ་པའི་བུར་ངོས་འཛིན། བུ་སྟོན་ཆོས་འབྱུང་ལས། ཀོ་ས་ལའི་རྒྱལ་པོ་གསལ་རྒྱལ་བརྒྱུད་དང་། རྒྱལ་པོ་
གཟུགས་ཅན་སྙིང་པོའི་བརྒྱུད་དང་། བད་ས་ལའི་རྒྱལ་པོ་འཆར་བྱེད་ཀྱི་བུར་ངོས་འཛིན་པའི་ལུགས་གསུམ་གསུངས་ཀྱང་། དོན་གང་

ལྟར་ཡང་། རྗེ་ལ་སྔ་བ་གཉའ་ཁྲི་བཙན་པོ་ཡིན་པར་མཐུན་པས། གནམ་ལྷ་བབས་ཀྱི་རྒྱལ་པོ་ཡིན། དེ་ནས་སྲས་མི་ཁྲི་བཙན་པོ། དེའི་
དིང་ཁྲི། དེའི་སོ་ཁྲི། དེའི་མེ་ཁྲི། དེའི་གདུགས་ཁྲི། དེའི་སྲིབ་ཁྲི་བཙན་པོ་དང་བདུན་ལ་གནམ་ལ་ཁྲི་བདུན་ཟེར། སྲིབ་ཁྲིའི་སྲས།
གྲི་བཙན་པོ། དེའི་སྲས་སྤུ་དེ་གང་རྒྱལ། དེའི་སྲས་ཨ་ཤོ་ལེགས། དེའི་དེ་ཤོ་ལེགས། དེའི་ཐི་ཤོ་ལེགས། དེའི་གུ་རུ་ལེགས། དེའི་
འབྲོང་ཞེར་ལེགས། དེའི་ཨི་ཤོ་ལེགས་དང་དྲུག་ལ་བར་གྱི་ལེགས་དྲུག་ཟེར། ཨི་ཤོ་ལེགས་ཀྱི་སྲས། ཟ་ནམ་ཟིན། དེའི་ལྡེ་འཕྲུལ་
ནམ་གཞུང་བཙན། དེའི་སྲས་སེ་བསྣོལ་ནམ་སྡེ། དེའི་ལྡེ་བསྣོལ་ནམ། དེའི་སྡེ་བསྣོལ་པོ། དེའི་སྡེ་རྒྱལ་པོ། དེའི་ལྡེ་སྤྲིན་
བཙན༑ འདི་རྣམ་ནི་སའི་སྡེ་བརྒྱད་དོ། །སྡེ་སྤྲིན་གྱི་སྲས། ཁྲི་བཙན་ནམ། དེའི་སྲས་དགྲ་དཔུང་བཙན། དེའི་ཁྲི་དེ་ཐོག་བཙན་

༄༅། །གསུམ་ལ་འོག་གི་བཙན་གསུམ་ཟེར། ཁྲི་དེ་ཐོག་བཙན་གྱི་སྲས། ལྷ་ཐོ་ཐོ་རི་སྙན་ཤལ། དེའི་སྲས་ཁྲི་སྙན་གཟུགས་
བཙན༑ དེའི་འབྲང་སྙན་ལྡེ་རུ། དེའི་སྟག་རི་གཉན་གཟིགས། དེའི་གནམ་རི་སྲོང་བཙན། དེའི་སྲས་སྲོང་བཙན་སྒམ་པོ་བྱོན། 
ཆོས་རྒྱལ་འདིའི་རིང་ལ་སྟོད་བལ་པོའི་ཡུལ་ནས། སྨད་རྒྱ་ནག་གི་ཡུལ་ཁམས་ཡན་ཆོད་སྤྲུལ་པའི་དམག་གིས་བཏུལ། དགེ་བཅུའི་
ཁྲིམས་བསྒྲགས། ཇོ་ཤཱཀ་རྣམ་གཉིས་བོད་དུ་དྲངས། མཐའ་འདུལ་དང་། ཡང་འདུལ་གྱི་གཙུག་ལག་ཁང་མང་དུ་བཞེངས། ཡི་གེ་
གསར་དུ་བཀོད། ཆོས་མང་དུ་བསྒྱུར། ལས་ཐབས་མཁས་པས་ཕྱི་ན་དགྲ་མེད། བཀའ་དྲིན་བཟང་པོས་འབངས་རྣམས་བདེ་ཞིང་
སྐྱིད་ལ་འགོད་པར་མཛད། དེའི་སྲས་གོང་སྲོང་གུང་བཙན། དེའི་མང་སྲོང་མང་བཙན། དེའི་འདུལ་སྲོང་འཕྲུལ་རྒྱལ། དེའི་ཁྲི་

ལྡན་གཙུག་བརྟན། དེའི་སྲས་ཁྲི་སྲོང་ལྡེ་བཙན་གྱི་དུས་སུ། འཛམ་གླིང་སུམ་གཉིས་ལ་དབང་བསྒྱུར། མཁན་སློབ་པཎྜི་ཏ་མང་པོ་
བོད་དུ་སྤྱན་དྲངས། གཙུག་ལག་ཁང་མང་པོ་བཞེངས། དམ་པའི་ཆོས་ཀྱི་ཉི་མ་ཤར་བར་མཛད། དགེ་འདུན་གྱི་སྡེ་རྒྱ་ཆེར་བཙུག །
དེའི་སྲས་ཁྲི་སྡེ་སྲོང་བཙན། དེ་ནས་མངའ་བདག་རལ་པ་ཅན་ཏེ། དེ་ཉིད་ཀྱི་རིང་ལ། རྒྱ་གར་ཆུ་བོ་གང་གཱའི་འགྲམ་དུ་ལྕགས་ཀྱི་རྡོ་
རིང་བསླངས་ཏེ། རྒྱ་བོད་ཀྱི་ས་མཚམས་མཛད། རྒྱ་གར་རྒྱ་ནག་གེ་སར་སྟག་གཟིག་ལ་སོགས་པ་རྒྱལ་ཁབ་མང་པོ་མངའ་ཞབས་སུ་
བསྡུས་ནས། ལོ་སར་གྱི་སྟོན་མོ་ལྷ་སའི་གླིང་དུ་ཉིན་གཅིག་ལ་སླེབ་དགོས་པའི་མངའ་ཐང་ཡོད་པ་སོགས་རྒྱལ་རབས་རིམ་པར་བྱོན་པ་དེ་
དག་སྟོབས་འབྱོར་བསམ་གྱིས་མི་ཁྱབ་ཀྱང་། ད་ལྟ་དེ་ལྟ་བུ་བྱུང་བའི་ལོས་རྒྱུས་ཙམ་ལས་མེད་པ་འདི་ལ་བསམ་ན། རང་རེའི་གནས་

༄༅། །ཁང་ལོངས་སྤྱོད་འཁོར་མངའ་ཐང་ལོགས་སོགས་ཅི་ཙམ་བཟང་ཡང་སྔ་མ་རྣམས་ལ་དཔག་ན། སྦྲང་ཚང་ཙམ་ལས་མེད་ན། 
འདི་ལྟ་བུ་ལ་རྟག་པ་དང་བརྟན་པ་ཅི་ཡོད་སྙམ་དུ་བསྒོམ། གཉིས་པ་ཡོན་ཏན་གྲུབ་པ་རྣམས་མི་རྟག་པའི་ཚུལ་ལ་བསམ་པ་ནི། ལྷ་དང་
མིའི་དྲང་སྲོང་མངོན་པར་ཤེས་པ་ལྔ་དང་ལྡན་པ། རྫུ་འཕྲུལ་གྱི་མཐུས་ནམ་མཁའི་ལམ་ལ་འགྲོ་བ་རྣམས་ཀྱང་མཐར་འཆི་བའི་གནས་ལས་
འདའ་མི་ནུས་ཏེ། མྱ་ངན་བསལ་བ་ལས། དྲང་སྲོང་ཆེན་པོ་ལྔ་མངོན་ཤེས། །མཁའ་ལ་རྒྱང་རིང་འགྲོ་བ་ཡང་། །གང་དུ་འཆི་མེད་སྤྱོད་
ཡུལ་བའི། །ས་དེར་འགྲོ་བར་མི་ནུས་སོ། །ཞེས་གསུངས། དེ་ལས་གཞན་ཡང་། རྒྱ་གར་འཕགས་པའི་ཡུལ་དུ་བཀའི་བསྡུ་བ་
མཛད་པའི་དགྲ་བཅོམ་ལྔ་བརྒྱ། རྒྱན་དྲུག་མཆོག་གཉིས། གྲུབ་ཐོབ་བརྒྱད་ཅུ་སོགས། ས་དང་ལམ་གྱི་ཡོན་ཏན་ལ་དབང་འབྱོར་བ། 

མངོན་ཤེས་དང་རྫུ་འཕྲུལ་ལ་ཐོགས་པ་མེད་པ་དུ་མ་བྱོན་ཀྱང་། ད་ལྟ་ནི་སྔར་དེ་ལྟ་བུ་བྱོན་ནོ་ཞེས་པའི་ལོ་རྒྱུས་ཙམ་ལས་གཅིག་ཀྱང་མི་
བཞུགས༑ བོད་གངས་ཅན་གྱི་ལྗོངས་འདིར་ཡང་། ཨོ་རྒྱན་སངས་རྒྱས་གཉིས་པས་སྨིན་གྲོལ་གྱི་ཆོས་འཁོར་བསྐོར་བའི་སྐབས་སུ་རྗེ་
འབངས་གྲུབ་ཆེན་ཉེར་ལྔ། ཡེར་པའི་གྲུབ་ཆེན་བརྒྱད་ཅུ། དཔལ་ཆེན་ཆུ་བོ་རིའི་སྒོམ་གྲྭ་སོགས་བྱོན། ཕྱིས་སུ་ཡང་རྙིང་མའི་སོ་ཟུར་
གནུབས་གསུམ། རྒྱལ་བ་རོང་ཀློང་ཤཱཀ་གསུམ་སོགས་གཏེར་ཆེན་བརྒྱ་རྩ། གཏེར་ཕྲན་སྟོང་སོགས་དང་། གསར་མའི་ཁུ་རྔོག་
འབྲོག་གསུམ། མར་མི་དྭགས་གསུམ། རྗེ་ཡབ་སྲས་གསུམ་དང་། འཇམ་དབྱངས་གོང་མ་ལྔ་སོགས་མཁས་ཤིང་གྲུབ་བརྙེས་ཀྱི་
སྐྱེས་བུ་བསམ་མི་ཁྱབ་པ་བྱོན་ཞིང་དེ་དག་ཕལ་ཆེར་གྲུབ་པའི་གོ་འཕང་བརྙེས། འབྱུང་བཞི་ལ་རང་དབང་བསྒྱུར། དངོས་པོ་དངོས་

༄༅། །མེད་དང་། དངོས་མེད་དངོས་པོར་བྱེད་པའི་རྫུ་འཕྲུལ་ཡ་མ་ཟུང་སྟོན། །མེས་མི་ཚིག །ཆུས་མི་ཁྱེར། སས་མི་
ནོན༑ གཡང་ལ་མི་ལྷུང་། འབྱུང་བའི་གནོད་པ་དང་བྲལ་བ་ཤ་སྟག་ཡིན་ཏེ། དཔེར་ན། རྗེ་བཙུན་མི་ལ་བལ་ཡུལ་གྱི་སྙེ་ཤང་ཀ་ཏྱཱའི་
ཕུག་ན་གསུང་བཅད་དེ་བཞུགས་སྐབས། རྔོན་པ་མང་པོ་འོང་ནས་ཁྱོད་མི་ཡིན་ནམ་འདྲེ་ཡིན་ནམ་ཞེས་འདྲི་བ་ལ་གསུང་མ་གནང་བར་ལྟ་
སྟངས་ཀྱི་ངང་ལ་བཞུགས་པས། ཁོང་ཚོས་དང་པོར་དུག་མདའ་མང་པོ་བརྒྱབ་ཀྱང་མ་ཕིག །ཆུ་དང་གཡང་ལ་བསྐུར་ཀྱང་གྱེན་དུ་ལོག་
ནས་སྔར་གྱི་གནས་དེ་ཉིད་དུ་བཞུགས། སྐུ་ལུས་ཀྱི་སྟེང་དུ་ཤིང་སྤུངས་ཏེ་མེ་སྦར་ཀྱང་མེས་མ་ཚིག་པ་དང་། འགྲོ་མགོན་ཀརྨ་པཀྵི། རྒྱ་
ནག་གོང་མ་ཧོར་ཟེ་ཆེན་རྒྱལ་པོས། མེ་ལ་བསྲེག །ཆུ་དང་གཡང་ལ་བསྐུར། མཚོན་གྱིས་མགུལ་ལ་བསྣུན། ཟས་དུག་མང་དུ་

དྲངས་པ་སོགས་ཉེས་པ་ཚབ་ཆེན་སྣ་ཚོགས་བགྱིས་ཀྱང་གནོད་པ་ཅུང་ཟད་ཀྱང་མ་ཐུབ་པར་སྔར་བས་གཟི་བྱིན་འབར་བར་བཞུགས་པ་ལྟ་བུའི་
གྲུབ་བརྙེས་ཀྱི་སྐྱེས་བུ་དུ་མ་བྱོན་པ་ཡང་མཐར་ཐམས་ཅད་མི་རྟག་པའི་ཚུལ་བསྟན་ཏེ། ད་ལྟ་ནི་ལོ་རྒྱུས་ཙམ་ལས་མི་འདུག་ན། རང་རེ་
ལས་ངན་གྱིས་རྒྱུ་བྱས། རྐྱེན་ངན་གྱི་རླུང་གིས་དེད། བག་ཆགས་ངན་པས་མཚམས་སྦྱར། འབྱུང་བཞིའི་གདོས་པོས་བཅིངས། 
མི་གཙང་བའི་འཁྲུལ་འཁོར་ལ་སེམས་ཀྱི་རྒྱུད་བརྟེན་པ་སྒྱུ་ལུས་ཀྱི་ཐོ་ཡོར་འདི་ལ་ནམ་འཇིག་དང་འདིར་འཇིག་གི་ངེས་པ་མེད་པས། ད་
ལྟ་ཉིད་ནས་སྒོ་གསུམ་དགེ་བ་ལ་བསྐུལ་དགོས་སྙམ་དུ་བསྒོམ་མོ། །གསུམ་པ་སངས་རྒྱས་རྣམས་མྱ་ངན་ལས་འདའ་བའི་ཚུལ་ལ་
བསམ་པ་ནི། རྒྱལ་པོ་མཆོག་སྦྱིན་གྱི་དུས། ཚེ་ལོ་བཞི་ཁྲིའི་སྐབས། སངས་རྒྱས་འཁོར་བ་འཇིག་རྒྱ་གར་དུ་བྱོན། རྒྱལ་པོ་མ་ཧཱ་

༄༅། །ཙནྡྷའི་དུས། ཚེ་ལོ་སུམ་ཁྲིའི་སྐབས། སངས་རྒྱས་གསེར་ཐུབ་འཇིག་རྟེན་དུ་བྱོན། རྒྱལ་པོ་ཀྲི་ཀྲིའི་དུས། ཚེ་ལོ་
ཉི་ཁྲིའི་སྐབས། སངས་རྒྱས་འོད་སྲུངས་རྒྱ་གར་དུ་བྱོན། དེ་ནས་རྒྱལ་པོ་ཟས་གཙང་མའི་དུས། སྟོན་པ་སངས་རྒྱས་ཤཀྱ་ཐུབ་པ། ཚེ་
ལོ་བརྒྱ་པའི་སྐབས་སུ། སྐུ་བལྟམས་པ་དང་། རབ་ཏུ་བྱུང་བ། དཀའ་ཐུབ་མཛད་པ། མངོན་པར་རྫོགས་པ་སངས་རྒྱས་པ་དང་། 
བདུད་བཏུལ་བ། ཆོས་འཁོར་བསྐོར་བ། ཆོ་འཕྲུལ་བསྟན་པ་སོགས་མཛད་པ་བསམ་གྱིས་མི་ཁྱབ་པས་གདུལ་བྱའི་སྐྱེ་བོ་དཔག་ཏུ་མེད་
པའི་དོན་མཛད་པ་དེ་དག་ཀྱང་ད་ལྟ་བསྟན་པའི་ལྷག་ཞབས་ཙམ་ལུས་པ་འདི་ཀ་མ་གཏོག་སངས་རྒྱས་མྱ་ངན་ལས་འདས། རྣམ་འདྲེན་སྔ་
མ་གསུམ་གྱི་བསྟན་པའང་ནུབ་ཟིན། ད་ལྟའི་བསྟན་པ་འདི་ལའང་། གསེར་གྱི་རི་བོ་ལྟ་བུའི་མཆོག་ཟུང་གཉིས་སོགས་ཉན་ཐོས་ཆེན་

པོ་རེ་རེ་ཡང་འཁོར་དགྲ་བཅོམ་པ་ལྔ་བརྒྱའི་ཚོགས་དང་བཅས་པ་དུ་མ་ཞིག་བྱོན་པ་དེ་དག་ཀྱང་རིམ་གྱིས་ཕུང་པོ་ལྷག་མ་མེད་པའི་དབྱིངས་སུ་
མྱ་ངན་ལས་འདས་པའི་ཚུལ་བསྟན་ན། རང་རེ་ཚེ་རབས་ཐོག་མེད་ནས་བསགས་པའི་ལས་སྒྲིབ་ཀྱི་རྒྱུ་བྱས། རྐྱེན་ངན་ལས་རླུང་གཡོས་
ནས་བག་ཆགས་སྣ་ཚོགས་པས་མཚམས་སྦྱོར་བས་ལུས་ངན་མི་གཙང་བའི་ཕུང་པོ་འདི་བླངས། སྲོག་རྟ་རྔ་ཙམ་པ་དང་། ཚེ་ན་བུན་
འདྲ་བ་ཙམ་ལས་མེད་པ་འདི་འཇིག་སླ་བ་སྙིང་པོ་མེད་པ་ཆུའི་ཆུ་བུར་ལས་མི་རྟག་པའི་ཚུལ་ལ་ཁ་ཙམ་མ་ཡིན་པར་སྙིང་ནས་ཡང་ཡང་
བསམ་དགོས་སོ། །དེ་སྐད་དུ་སེམས་ཉིད་ངལ་བསོ་ལས། འཇིག་རྟེན་འདྲེན་པ་རང་རྒྱལ་སློབ་མའི་ཚོགས། །ཐུབ་དབང་སྲས་ཀྱིས་
བསྐོར་བའི་མགོན་པོ་ནི། །དྭངས་བའི་མཁའ་ལ་སྔོན་མེད་རི་བོང་འཛིན། །རྒྱུ་སྐར་ཕྲེང་བ་རྣམས་ཀྱིས་བསྐོར་བ་བཞིན། །ལྷམ་མེ་

༄༅། །ལྷང་དེ་ལྷན་ནེར་གསལ་བ་ཡང་། །མི་རྟག་མྱ་ངན་འདའ་ཚུལ་སྟོན་མཛད་ཅིང་། །བསྟན་པ་རིན་ཆེན་ཉི་མ་དཔག་
མེད་ཀྱང་། །སྔོན་རབས་སྔོན་རབས་ནུབ་པར་གྱུར་ལ་ལྟོས། །ཆུ་ཤིང་སྙིང་པོ་མེད་འདྲ་རང་གི་ལུས། །སྒྱུ་མའི་ཁང་པ་འདྲ་བས་ཅིས་མི་
འཇིག །ཅེས་སོ། །ལྔ་པ་འདུན་པ་དྲག་པོ་ལ་བསམས་ཏེ་མི་རྟག་པ་བསྒོམ་པ་ནི། དུས་དང་གནས་སྐབས་འགྲོ་འདུག་ཟ་ཉལ་ཐམས་
ཅད་དུ་འཆི་བ་མི་རྟག་པ་ཁོ་ན་བསྒོམ་དགོས། དེའང་ད་ལྟ་རང་རེ་རྣམས་ནམ་ཞིག་འཆི་དགོས་སྙམ་པ་ཙམ་ཡོད་ཀྱང་། ནམ་འཆི་དེས་
མེད་ཀྱི་འདུ་ཤེས་རྒྱུད་ལ་མ་སྐྱེས་པས། རྟག་འཛིན་ཕྱི་ཆོས་ཀྱི་རེ་དོགས་ཁོ་ན་ལ་གཡེངས། ཚེ་འདིའི་བདེ་སྐྱིད་སྙན་གསུམ་བསྒྲུབ་པའི་
བྱ་རྩོལ་ལ་ཞེན་ན་འཆི་བ་གློ་བུར་དུ་འོང་ཉེན་ཡོད་པས། དེ་ཕྱིར་ད་ལྟ་ཉིད་དུ་བསམ་གཏན་བསྒོམ༔ ཞེས་གསུངས་པའི་དོན། འཆི་བའི་

དུས་ཀྱི་ཚེ་ན། འཆི་བདག་གི་བདུད་པོ་ཁོས་ཞགས་ནག་བཟུང་། ཨམ་གཙིགས་བསྡམས། སོ་ཞོ་ངོམ་ནས་དྲུང་དུ་སླེབ་ཙ་ན། རང་སྒོས་
ཀྱི་གཅེས་པར་བསྐྱངས་བའི་ལུས་འདི་དང་། ལུས་ཀྱི་ཡོན་ཏན། མཐོན་པོའི་ཐོབ། བཙན་པོའི་ཤེད། དཔའ་བའི་དཔུང་། མཁས་
པའི་བློ། ཕྱུག་པོའི་རྒྱུ། བརྗོད་པའི་གཏམ། མཛེས་པའི་གཟུགས། མགྱོགས་པའི་བང་གང་གིས་ཀྱང་མི་ཕན་པར། བསྲུང་མ་
མདའ་མཚོན་ཐོགས་པ་སྟོང་གིས་བསྐོར་ཀྱང་། བསྲུང་རྒྱུ་དང་གབ་རྒྱུ་སྤུ་རྩེ་ཙམ་ཡང་མེད་པར། འཆི་བདག་གི་གཤིན་རྗེ་ཁོས་ཞགས་ནག་
རྐེ་ལ་བཞག །གདོང་སྔོ་ཧམ་མེ། མིག་མཆི་མ་སྐྱ་ཙ་རེ། མགོ་རྐང་ལག་ལྔས་ཡོབ་ཡོབ་བྱེད་བཞིན་ཚེ་ཕྱི་མའི་ལམ་པོ་ཆེར་ཁྲིད་འགྲོ་བ་
མ་གཏོགས་དཔའ་བོས་བཀྱེ་ས་མེད། བཙན་པོས་བསྒོས་མེད། རྒྱུ་ཟས་ཀྱིས་བསླུ་ས་མེད། བྲོས་ས་དང་གབ་ས་མེད། སྐྱབས་དང་

༄༅། །སྐྱོབ་པ་མེད། །མགོན་དང་དཔུང་གཉེན་མེད། ཐབས་དང་ཐུགས་རྗེ་གང་ཡང་མེད་དེ། སྨན་པའི་རྒྱལ་པོ་དངོས་སུ་
བྱོན་ཀྱང་ཚེ་ཟད་པ་ལ་བཤོལ་མི་ཐེབས་པ་ཡིན་པས། ཚེ་གང་སྡིག་སྡུག་གི་གཏམ་ངན་ཐམས་ཅད་ཁྱད་དུ་བསད་ནས། བསྒྲུབ་པའི་ཟས་དང་
གོས་དང་ནོར་དང་ལོངས་སྤྱོད་ཐམས་ཅད་ཀྱང་ཤུལ་དུ་བསྐྱུར་ནས་འགྲོ་དགོས་ཏེ། སྤྱོད་འཇུག་ལས། རྙེད་པ་མང་པོ་ཐོབ་གྱུར་ཏེ། །ཡུན་
རིང་དུས་སུ་བདེ་སྤྱད་ཀྱང་། །ཆོམ་པོས་འཕྲོག་པ་ཇི་བཞིན་དུ། །བསྒྲོན་མེ་ལག་པ་སྟོང་པར་འགྲོ། །ཞེས་གསུངས་པ་ལྟར། གཉེན་
བཤེས་རྩ་ལག་ཐམས་ཅད་ཀྱིས་མཐའ་བསྐོར་ཡང་ཕན་སྐྱོབ་མེད་པར་འབྲལ་མི་ཕོད་བཞིན་དུ་གཏན་བྲལ་བྱས་ནས་འགྲོ་དགོས་ཏེ། རྒྱལ་
སྲས་ཆེན་པོ་ཞི་བ་ལྷས། འཆི་བའི་དུས་ལ་བབས་པ་ན། །བུ་རྣམས་སྐྱབས་སུ་མི་འགྱུར་ཞིང་། །ཕ་ཡང་མ་ཡིན་གཉེན་འདུན་མིན། ཁྱོད་

ལ་སྐྱབས་སུ་འགྱུར་བ་མེད། །ཅེས་གསུངས་པ་ལྟར། གསོན་པའི་དུས་སུ་ལུས་དར་ཟབ་ཀྱི་སྦུབས་ན། ཁ་ཇ་ཆང་གི་ངང་དུ་ཡོད་པའི་
མཐོན་པོ་དང་མཛེས་པ་ལྷ་སྐུ་ལྟ་བུའི་ལུས་ཀྱང་རོ་ཞེས་བྱ། སྤྲང་པོ་གོས་ཧྲུལ་ཅན་གྱི་རོ་དང་ཁྱད་པར་སྤུ་ཙམ་མེད་པ། མཐོང་ན་འཇིགས་པ་
ངམ་གནག་པ། ལྗི་ཡོར་ཡོར་པ་དེར་གནས་གྱུར་པ་ཡིན་ཏེ། རྗེ་མི་ལས། རོ་ཞེས་བྱ་བ་མཐོང་ན་འཇིགས་པ་སྟེ། །དུས་ད་ལྟ་ལུས་ཀྱི་རྩ
ན་གདའ། །ཞེས་གསུངས། དེའི་དུས་སུ་གོས་ཧྲུལ་གྱིས་བཏུམ། ཐ་གུས་བསྡམ། ཡོལ་བས་སྒྲིབ། ས་འཁྱག་གམ་རྡོ་འཁྱག་གིས་
བརྟེན༑ གཅེས་དགུ་དམར་དགུ་ཇི་ལྟ་བུ་ཞིག་ཡིན་ཀྱང་། ཡ་ང་བ་དང་། སྐྱུགས་བྲོ་བའི་གནས་སུ་བྱེད། རོ་དེ་དུར་ཁྲོད་དུ་བསྐྱལ་ན་བྱ་ཁྱི་
ཝ་སྤྱང་གིས་ཁ་ཟས་བྱས། མིག་དང་སྙིང་བཏོན། ཤ་རུས་རྣམས་ཟ་ཞིང་མུར། ས་རྡོ་དང་འདྲེས། མེར་བསྲེགས་ན་ཐལ་བ་སྤར་གང་། 

༄༅། །ཆུར་བསྐྱུར་ན་ཉ་དང་སྲམ་སོགས་ཀྱི་ཁ་ཟས། ས་འོག་ཏུ་སྦེད་ན་འབུ་སྲིན་དོང་གང་། རི་ལ་བསྐྱལ་ན་སྐྲ་དུམ་ཆག་གང་
འགྱུར་ཤུལ་མི་རྣམས་ནས་རོ་དེ་མེད་པར་བྱེད་ཐུབ་ནས་བློ་བདེ་བའི་ངང་དུ་གནས་པ་ལས་ཅི་ཡང་མེད་དེ། སྤྱོད་འཇུག་ལས། དཀའ་བ་
མང་པོས་བསྒྲུབ་པ་ཡི། །ཟས་དང་སྐོམ་གྱིས་བསྐྱངས་བའི་ལུས། །ཁྱོད་དང་མི་འགྲོགས་བྱ་ཁྱིའི་ཟ། ཡང་ན་འབར་བའི་མེ་ཡིས་
ཚིགས༑ །ཡང་ན་ཆུ་བོའི་ནང་དུ་འདྲུལ། །ཡང་ན་ས་ཡི་དོང་དུ་སྦ། །ཞེས་གསུངས་པ་ལྟར། བློ་འཁྲུལ་སྣང་གཤིན་རྗེའི་སུན་མས་འཇིགས་
བཞིན་ལུས་སེམས་སོ་སོར་བྲལ་ཏེ། བར་དོ་ཡིད་ཀྱི་ལུས་ཅན་དེ། ཡིད་ཕྱ་དུང་ངེ་། སེམས་སྐྱོ་ཆད་དེ། སྙིང་སྔངས་ཧད་དེ་བའི་རྣམ་
པས་གཅིག་པུར་སྐྱབས་ནི་མེད། མགོན་ནི་མེད། དཔུང་གཉེན་དང་བྲལ་བཞིན། ཡད་ཡུད་ཕྱད་ཕྱོད་ཀྱི་ངང་ནས། དེ་སྔོན་འགྲོ་མ་

མྱོང་རྒྱུས་མེད་པའི་ལམ་ངན་དུ། ལས་ངན་གྱི་རླུང་དང་། ལས་ཀྱི་གཤེད་པོ་འཇིགས་པའི་ཤ་ཚུགས་ཅན་རྣམས་ཀྱིས་རང་དབང་མེད་པར་
བརྡས་ཏེ། གར་འགྲོ་དང་འདིར་འགྲོ་ཅི་བྱ་དང་འདི་བྱེད་གཏོལ་མེད་བཞིན། བར་དོའི་འཕྲང་རིང་ཆེན་པོར་འཇིགས་པའི་སྒྲ་བཞི་མ་ངེས་པའི་
རྟག་དྲུག །ཡ་ང་བའི་གཡང་ས་གསུམ་སོགས་སྡུག་བསྔལ་བསམ་གྱིས་མི་ཁྱབ་པས་མཚམས་སྦྱར། སྔར་གྱི་ཟག་བཅས་ལས་དགེ་སྡིག་
གང་བྱས་ཀྱི་འབྲས་བུ་འཁོར་བ་དང་ངན་སོང་གི་སྡུག་བསྔལ་བསམ་གྱིསམི་ཁྱབ་པའི་རྗེས་སུ་འབྲངས་ནས་འགྲོ་དགོས་པས། འཆི་བ་ཙམ་
བསྒོམས་པས་མི་འོང་། འཆི་ཁར་ཕན་པ་ཆོས་ཁ་ན་ལས་གཞན་གཅིག་ཀྱང་མེད་པས། དུས་རྟག་ཏུ་དྲན་ཤེས་མ་བྲལ་བའི་ངང་ནས། 
འཁོར་བའི་བྱ་བཞག་ཐམས་ཅད་སྙིང་པོ་མེད་པར་ཤེས་ནས་ཡང་དག་པའི་ཆོས་ལ་བསྐུལ་དགོས་ཏེ། སྤྱིར་ལུས་སེམས་ཀྱི་ཚོགས་པ་

༄༅། །མི་རྟག་པས་གཡར་པོ་ལ་བདག་ཏུ་མི་འཛིན། འགྲོ་ན་ལམ་མི་རྟག་པས་གོམ་པ་ཆོས་ཕྱོགས་སུ་དོར། འདུག་ན་གནས་མི་
རྟག་པས་དག་པའི་ཞིང་ཁམས་ཡིད་ལ་བྱ། བཟའ་བཏུང་ལོངས་སྤྱོད་མི་རྟག་པས་ཏིང་ངེ་འཛིན་ཟས་སུ་ཟ། ཉལ་ན་གཉིད་མི་རྟག་པས་
འཁྲུལ་པ་འོད་གསལ་དུ་སྦྱངས། འབྱོར་ན་ནོར་མི་རྟག་པས་འཕགས་པའི་ནོར་བདུན་བསྙེན། གཉེན་གྲོགས་དང་སྲིད་སྡེ་མི་རྟག་པས་དབེན་
པ་ངེས་འབྱུང་ལ་བསྐུལ། ཚེ་བཙན་དང་སྙན་གྲགས་མི་རྟག་པས་རྟག་ཏུ་དམན་ས་བཟུང་། སྨྲ་བའི་ཚིག་མི་རྟག་པས་བཟླས་བརྗོད་དང་ཁ་
ཏོན་ལ་བསྐུལ། དད་པ་དང་ངེས་འབྱུང་མི་རྟག་པས་དམ་བཅའ་བརྟན་པོ་ལ་བརྩོན། འདུ་ཤེས་དང་རྣམ་རྟོག་མི་རྟག་པས་མི་གཞི་བཟང་པོ་
ལ་བསླབ། ཉམ་དང་རྟོགས་པ་མི་རྟག་པས་ཆོས་ཉིད་ཟད་ས་ལ་སྐྱོལ་གསུངས་པ། དེའི༷་ཕྱིར༷་ན་ད༷་ལྟ༷་ཉི༷ད་དུ༷་འཆི་ཁར་ཕན་ངེས་པའི་

བས༷མ་གཏ༷ན་སྒོམ་པ་ལ་སོགས་ཐར་ལམ་མྱུར་དུ་སྒྲུབ་ན། དེའི་དུས་སུ་སྐྱེ་འཆིའི་བར་ལག་འགྱེལ། འཆི་བྲོད་ཀྱི་གདེང་ཚད་རྙེད། འཆི་
མེད་ཀྱི་བཙན་ས་ཟིན། བྱ་རྒོད་པོས་གནམ་འཕངས་ཆོད་པ་དང་འདྲ་བས། འཆི་ཡོང་སྙམ་པའི་ཡི་མུག་དེ་དུས་དེ་ནས་བསྒོམ་མི་དགོས་ཏེ། 
རྗེ་མི་ལས། ང་འཆི་བས་འཇིགས་ནས་རི་ལ་ཕྱིན། །ནམ་འཆི་ཆ་མེད་བསྒོམས་བསྒོམས་པས། །འཆི་མེད་གཉུག་མའི་བཙན་ས་ཟིན། །ད་
འཆི་བའི་འཇིགས་པ་བོར་ནས་ཐལ། ཞེས་དང་། མཉམ་མེད་དྭགས་པོས། དང་པོ་སྐྱེ་འཆིའི་འཇིགས་པས་དེད་པ། ཤ་བ་བཙོན་དོང་ནས་འབྲོས་པ་ལྟ་བུ་ཞིག་
དགོས༑ བར་དུ་ཤི་ཡང་མི་འགྱོད་པ་ཞིང་པས་སོ་ནམ་རེམ་པ་ལྟ་བུ་ཞིག་དགོས། ཐ་མ་བློ་བདེ་བ་བྱ་བ་རླབས་ཆེན་ཟིན་པའི་སྐྱེས་བུ་ལྟ་བུ་ཞིག་
དགོས༑ དང་པོ་ལོང་མེད་དུ་ཤེས་པ་སྐྱེས་བུའི་གནད་ལ་མདའ་ཕོག་པ་ལྟ་བུ་ཞིག་དགོས། བར་དུ་ཡེངས་མེད་དུ་བསྒོམ་པ་བུ་གཅིག་པོ་

༄༅། །ཤི་བའི་མ་ལྟ་བུ་ཞིག་དགོས། ཐ་མ་བྱར་མེད་དུ་ཤེས་པ་ཕྱུགས་མ་དགྲས་དེད་པའི་རྫི་བོ་ལྟ་བུ་ཞིག་དགོས། །ཞེས་གསུངས་
དེ་ལྟར་མ་བྱུང་གི་བར་དུ་འཆི་བ་མི་རྟག་པ་བསྒོམ་དགོས། དེ་མ་ཡིན་པར་ཁ་ནས་མི་རྟག་པ་བཤད། སེམས་ལ་རྟག་འཛིན་བཟུང་། སྤྱོད་
པ་ལུས་ངག་མི་དགེ་བ་ལ་ཕྱོགས་ནས། སྐྱེ་ཤི་ལ་སྔས་གཏད། བདེ་སྡུག་གིས་གོས་གྱོན། གཟུང་འཛིན་གྱི་གདན་བཏིང་། མ་རིག་པའི་
མལ་བཅས། བདག་འཛིན་གྱི་ཉིན་གཉིད། བག་ཆགས་ཀྱི་རྨི་ལམ་རྨིས། ཁམས་གསུམ་འཁོར་བའི་ཁང་པ་ན་དུག་ལྔ་རང་མཚན་ལ་
སྤྱོད་པས། ཉལ་ཡང་རུང་ལངས་པའི་གཉིད་དང་རྨི་ལམ་ལ་ཐོག་མཐའ་དང་སངས་བའི་དུས་མེད་པ་འདི་ལ་བསམ་ནས། འཁོར་བའི་
མུན་ཁང་ནས་ཐར་པའི་ཐབས་ལ་བརྩོན་དགོས་ཏེ། མན་ངག་མཛོད་ལས། སྐྱེ་ཤི་བར་དོ་འདིར་འཁྱམས་གྲངས་མང་བས། ད་རེས་འགྱུར་

མེད་བཙན་ས་འཛིན་རེ་རན། སྡུག་བསྔལ་འཁྲུལ་འཁོར་འདིར་ཆུད་གྲངས་མང་བས། ད་རེས་བདེ་ཆེན་ས་ལ་འགྲོས་རེ་རན། །ཞེས་དང་། 
བདུད་བཞིའི་དམག་དཔུང་འདིས་བཙམ་གྲངས་མང་བས། །ད་རེས་འཁོར་བའི་གཡུལ་ངོ་བཟློག་རེ་རན། །འདོད་པའི་ཁོལ་པོ་འདི་བྱས་གྲངས་
མང་བས། །ད་རེས་གཏན་གྱི་སོ་ནམ་ཟིན་རེ་རན། །ཞེས་སོ། །དྲུག་པ་དགོས་ཆེད་ཕན་ཡོན་བསྟན་པ་ནི། མི་རྟག་པ་བསྒོམ་པ་ནི་
ཕན་ཡོན་བསམ་གྱིས་མི་ཁྱབ་པའི་ཚུལ། བཅོམ་ལྡན་འདས་ཀྱིས། མི་རྟག་པ་མང་དུ་བསྒོམ་ན་སངས་རྒྱས་ཐམས་ཅད་མཆོད་པ་དང་། 
སངས་རྒྱས་ཐམས་ཅད་ཀྱིས་དབུགས་ཕྱུང་བ་ཡིན། སངས་རྒྱས་ཐམས་ཅད་ཀྱིས་ལུང་སྟོན་པ་ཡིན། སངས་རྒྱས་ཐམས་ཅད་ཀྱིས་བྱིན་
གྱིས་བརླབས་པ་ཡིན་ནོ། །དཔེར་ན་རྗེས་རྣམས་ཀྱི་ནང་ནས་གླང་པོ་ཆེའི་རྗེས་མཆོག་ཡིན་ནོ། །དེ་བཞིན་དུ་ནང་པ་སངས་རྒྱས་པའི་

༄༅། །བསྒོམ་པའི་འདུ་ཤེས་ཐམས་ཅད་ཀྱི་ནང་ནས་མི་རྟག་པ་བསྒོམ་པའི་འདུ་ཤེས་ཁོ་ན་མཆོག་ཡིན་ནོ། །ཞེས་གསུངས། འདུལ་
བ་ལུང་ལས། ངའི་འཁོར་བུམ་པ་བཟང་པོ་ལྟ་བུ། དགེ་སློང་ཤཱ་རིའི་བུ་དང་། མོའུ་འགལ་གྱི་བུ་དང་འདྲ་བ་བརྒྱ་ལ་གདུགས་ཆོད་ཡོན་དང་
བཅས་པ་བྱིན་པ་བས་འདུས་བྱས་མི་རྟག་པ་སྐད་ཅིག་མ་གཅིག་དྲན་པ་མཆོག་ཡིན་ནོ། །ཞེས་གསུངས། དེ་བཞིན་དུ་དགེ་བའི་གཤེས་གཉེན་བུ། 
ཏོ་པས། འཆི་བ་མི་རྟག་པ་འདི་བསྒོམ་ན། དང་པོ་ཆོས་ལ་འཇུག་པའི་རྒྱུ་བྱེད། བར་དུ་དགེ་སྦྱོར་ལ་བསྐུལ་བའི་རྐྱེན་བྱེད། ཐ་མ་
ཆོས་མཉམ་པ་ཉིད་དུ་རྟོགས་པའི་གྲོགས་བྱེད། ཡང་མི་རྟག་པ་འདི་བསྒོམ་ན། དང་པོ་ཚེ་འདིའི་གདོས་ཐག་ཆོད་པའི་རྒྱུ་བྱེད། བར་དུ་
འཁོར་བ་མཐའ་དག་ལ་ཞེན་པ་ལྡོག་པའི་རྐྱེན་བྱེད། ཐ་མ་མྱ་ངན་ལས་འདས་པའི་ལམ་དུ་འཇུག་པའི་གྲོགས་བྱེད། ཡང་མི་རྟག་པ་འདི་

བསྒོམ་ན། དང་པོ་དད་པ་སྐྱེ་བའི་རྒྱུ་བྱེད། བར་དུ་བརྩོན་འགྲུས་རྩོམ་པའི་རྐྱེན་བྱེད། ཐ་མར་ཤེས་རབ་སྐྱེ་བའི་གྲོགས་བྱེད། ཡང་
མི་རྟག་པ་འདི་བསྒོམས་ཤིང་རྒྱུད་ལ་སྐྱེས་ན། དང་པོ་ཆོས་ཚོལ་བའི་རྒྱུ་བྱེད། བར་དུ་ཆོས་སྒྲུབ་པའི་རྐྱེན་བྱེད། ཐ་མར་ཆོས་མཐར་
ཕྱིན་པའི་གྲོགས་བྱེད། ཡང་མི་རྟག་པ་འདི་བསྒོམས་ཤིང་རྒྱུད་ལ་སྐྱེས་ན། དང་པོ་གོ་ཆའི་བརྩོན་འགྲུས་རྩོམ་པའི་རྒྱུ་བྱེད། བར་དུ་
སྦྱོར་བའི་བརྩོན་འགྲུས་རྩོམ་པའི་རྐྱེན་བྱེད། ཐ་མ་ཕྱིར་མི་ལྡོག་པའི་བརྩོན་འགྲུས་རྩོམ་པའི་གྲོགས་བྱེད་གསུངས། ཕ་དམ་པའི་ཞལ་
ནས༑ མི་རྟག་པ་འདི་རྒྱུད་ལ་སྐྱེས་ན། །དང་པོ་ཆོས་ལ་འཇུག་པའི་རྒྱུ་བྱེད། །བར་དུ་བརྩོན་འགྲུས་ཀྱི་ལྕག་བྱེད། མཐར་འོད་
གསལ་ཆོས་སྐུ་ཐོབ་པར་བྱེད་གསུངས་སོ། །དེ་ལྟར་ཕན་ཡོན་དང་གནད་ཤིན་ཏུ་ཆེ་བས། ཐབས་དུ་མས་མི་རྟག་པ་འདི་རང་རྒྱུད་ལ་

༄༅། །སྐྱེ་བའི་ཚད་མ་བྱུང་བར་དུ་བསྒོམ་དགོས། དེ་ལྟར་མ་ཡིན་པར་མི་རྟག་པའི་འདུ་ཤེས་བཅོས་མེད་རྒྱུད་ལ་མ་སྐྱེ་ན། 
ཆོས་ཞུ་ལོ་བསྒྲུབ་ལོ་ཇི་ཙམ་བྱས་ཀྱང་མཐར་ཆོས་དྲེད་ཀྱི་རྒྱུར་འགྱུར་བ་ཡིན་ཏེ། དམ་པའི་ཞལ་ནས། ཐོས་པ་སུ་ཆེ་ང་རྒྱལ་ཆེ། །བསྒོམ་
པ་སུ་བཟང་ཟས་ནོར་གསོག །དབེན་པ་སུ་བརྟེན་འདུ་འཛི་མང་། །རང་ཡུལ་གང་སྤངས་ངོ་ཚ་མེད། །དེ་ཚོ་ཆོས་ལ་དྲེད་པ་ཡིན། །དེ་
ཚེ་སྡིག་ལ་དགའ་བ་ཡིན། །ཕ་རོལ་པོ་ཤི་བ་མཐོང་ཡང་རང་འཆི་བ་མི་ཤེས་པས་ལེ་ལན་དང་པོ་དེ་ལ་ཐུག་ཅེས་གསུངས་སོ། །དེ་ལྟར་མི་
རྟག་པའི་ཁྲིད་འདི་ཚེ་འདིའི་ཞེན་པ་གཅོད་པ་དང་། ལེ་ལོའི་གཉེན་པོ་ཡིན་ནོ། །དེ་ཡན་ཆོད་ཀྱི་འདུས་བྱས་མི་རྟག་པའི་ཁྲིད་སོང་ངོ་།། །།
༈ །།གསུམ་པ་ལས་རྒྱུ་འབྲས་ཀྱི་ཁྲིད་ལ། རྒྱུ་འབྲས་ཀྱི་རང་བཞིན་སྤྱིར་བཤད་པ། བྱེ་བྲག་སོ་སོར་བཤད་པ། ས་མཚམས། 

ལྕི་ཡང་། འབྲས་བུ། བསྒོམ་པའི་དགོས་ཆེད་བསྟན་པ་དང་དྲུག་གོ། །དང་པོ། རྒྱུ་འབྲས་ཀྱི་རང་བཞིན་སྤྱིར་བཤད་པ་ལ། རྒྱུ་འབྲས་ཀྱི་
ངོ་བོ་ཤེས་པར་བྱ་བ་དང་། རྟེན་འབྱུང་རྒྱུ་འབྲས་ཀྱི་ཚུལ་བཤད་པ། ལས་ཀྱི་ངོ་བོ་ངོས་བཟུང་བ་དང་གསུམ། དང་པོ་རྒྱུ་འབྲས་ཀྱི་ངོ་བོ་
ཤེས་པར་བྱ་བ་ནི། དགེ་སྡིག་བླང་དོར་བྱ་བའི་ཚུལ་ཏེ། དེའང་ལས་རྒྱུ་འབྲས་ཀྱི་ཁྲིད་འདི། མི་རྟག་པའི་ཁྲིད་ཀྱི་ཤུགས་བསྟན་ཡིས་པས། 
རྡོ་རྗེ་སྙིང་པོའི་གཞུང་གི །དེ་ཕྱིར་ད་ལྟ་ཉིད་དུ་བསམ་གཏན་བསྒོམ༔ ཞེས་པ་དངོས་བསྟན་དུ་མདོར་བསྟན་ནས། འདིར་འཕྲོས་དོན་དུ་
ལས་འབྲས་རྒྱས་པར་བཤད་པ་སྟེ། དེའང་ཚེ་ལ་ངེས་པ་མེད་ཅིང་། འཆི་ཁར་ཕན་པ་དམ་པའི་ཆོས་ལས་མེད་པ་དེ་ཕྱིར་ད་ལྟ་ཉིད་དུ་རྒྱུ་འབྲས་
ལ་ཡིད་ཆེས་པའི་སྒོ་ནས་བསམ་གཏན་སྒོམ་པ་སོགས་ཀྱིས་ཐར་ལམ་སྒྲུབ་དགོས་པས། དེའི་ཚུལ་འདི་ལྟར་སྲིད་པའི་རྩེ་ནས་མནར་

༄༅། །མེད་ཡན་ཆད་ཀྱི་རང་རང་གི་བདེ་སྡུག་གི་རྣམ་གྲངས་མི་འདྲ་བ་སོ་སོར་མྱོང་བ་དེ་དག་ཐམས་ཅད། སྔོན་བསགས་ཀྱི་དགེ་
སྡིག་གི་ལས་འབའ་ཞིག་ལས་འབྱུང་བ་ཡིན་ཏེ། མདོ་སྡེ་ལས་བརྒྱ་པ་ལས། ལུས་ཅན་རྣམས་ཀྱི་བདེ་སྡུག་ནི། ལས་རྣམས་ཡིན་པར་
ཐུབ་པས་གསུངས། །ལས་རྣམས་ཀྱང་ནི་སྣ་ཚོགས་ལ། །དེ་ཡིས་འགྲོ་འདི་སྣ་ཚོགས་བྱས། །སྣ་ཚོགས་རྣམ་པར་འཁྱམས་ཤིང་འཇུག །
ལས་ཀྱི་དྲྭ་བ་འདི་ཆེའོ། །ཞེས་གསུངས། ད་ལྟ་སྟོབས་མངའ་ཐང་ནོར་ལོངས་སྤྱོད་ཅི་ཙམ་ཡོད་ཀྱང་། འཆི་བའི་དུས་དེ་དག་གཅིག་ཀྱང་
རྗེས་སུ་མི་འབྲང་ཞིང་། རང་གིས་ཚེ་འདིར་བསགས་པའི་ལས་དགེ་སྡིག་ཁོ་ན་རང་གི་རྗེས་སུ་འབྲང་ནས། དེའི་དབང་གིས་འཁོར་བའི་
གནས་རིས་མཐོ་དམན་དུ་འཕེན་པ་ཡིན་ཏེ། རྒྱལ་པོ་ལ་གདམས་པའི་མདོ་ལས། དུས་ཀྱིས་ཉེན་ཏེ་རྒྱལ་པོ་འགྲོ་གྱུར་ན། །ལོངས་སྤྱོད་

མཛའ་དང་བཤེས་རྣམས་རྗེས་མི་འབྲངས། །སྐྱེས་བུ་དག་ནི་གང་ནས་གང་འགྲོ་ཡང་། །ལས་ནི་གྲིབ་མ་བཞིན་དུ་རྗེས་སུ་འབྲངས། །ཞེས་
གསུངས༑ དེས་ན་ད་ལྟ་དགེ་སྡིག་གི་ལས་བྱས་པ་ལ། འཕྲལ་དུ་དེའི་འབྲས་བུ་འདི་དང་འདིའོ་ཞེས་མི་མངོན་ཀྱང་། ནམ་ཡང་ཆུད་མི་
ཟ་བར་ཚོགས་ཤིང་དུས་ལ་བབས་ཚེ་རང་རང་གིས་ཉམས་སུ་མྱོང་བར་འགྱུར་ཏེ། ལས་བརྒྱ་པ་ལས། ལུས་ཅན་དག་གི་ལས་རྣམས་ནི། །
བསྐལ་པ་བརྒྱ་ཡང་ཆུད་མི་ཟ། །ཚོགས་ཤིང་དུས་ལ་བབས་པ་ན། །འབྲས་བུ་ཉིད་དུ་སྨིན་པར་འགྱུར། །ཞེས་གསུངས། དཔེར་ན་བྱ་
ནམ་མཁར་འཕུར་བ་ནམ་མཁའི་དབྱིངས་མཐོན་པོར་ཕྱིན་ཚེ་བྱ་དེའི་གྲིབ་མ་མི་མངོན་པ་ལྟར་སྣང་ཡང་། གྲིབ་མ་མེད་པ་མིན་ཏེ་མཐར་གང་
དུ་བབས་ཀྱང་གྲིབ་མ་དེ་ནག་ཧྲིལ་གྱིས་འོང་བ་ལྟར་དགེ་སྡིག་གི་ལས་བྱས་པ་འཕྲལ་ལ་མི་མངོན་ཡང་། མཐར་ཅིས་ཀྱང་རང་གི་སྟེང་

༄༅། །དུ་མི་འོང་བའི་ཐབས་མེད་པ་ཡིན། དེར་མ་ཟད་ལས་ཉོན་གྱི་སྒྲིབ་པ་ཐམས་ཅད་སྤངས་པའི་སངས་རྒྱས་དང་དགྲ་བཅོམ་
པ་རྣམས་ཀྱང་ལས་བདག་གིར་བཞེས་དགོས་ན། རང་རེ་སོ་སོའི་སྐྱེ་བོ་རྣམས་ལྟ་ཡང་ཅི་སྨྲོས་ཏེ། སྔོན་ཤཱཀྱའི་གྲོང་དུ་མཉན་ཡོད་ཀྱི་རྒྱལ་
པོ་འཕགས་སྐྱེས་པོ་དང་། བློན་པོ་མ་ལ་གནོད་གཉིས་ཀྱིས་ཤཱཀྱ་བརྒྱད་ཁྲི་བསད་པའི་ཚེ་བཅོམ་ལྡན་འདས་ཀྱིས་དབུ་བསྲུང་ཚུལ་མཛད་པ་
དང་༑ ཞབས་ལ་སེང་ལྡེང་གི་ཚལ་པ་ཟུག་པ་དང་། མོའུ་གལ་གྱི་བུ་ཆེན་པོ་ཀུན་ཏུ་རྒྱུ་རྣམས་ཀྱིས་སྐུ་ལུས་འདམ་བུ་བཞིན་དུ་བཅོམ་པ་
དང་། འཕགས་པ་ཀླུ་སྒྲུབ་ཚེ་ལ་དབང་བ་ཡིན་ཡང་། རྒྱལ་པོ་བདེ་སྤྱོད་ཀྱི་བུས་དབུ་བཅད་པ་སོགས་འཕགས་པའི་གང་ཟག་དེ་རྣམས་
ལའང་། དེ་ལྟ་བུའི་ལས་ཀྱི་རྣམ་སྨིན་མྱོང་དགོས་པ་ཡོད་ན། རང་རེ་རྣམས་ནི་ཐོག་མ་མེད་པའི་དུས་ནས་འཁོར་བའི་གནས་རིས་འདིར་

འཁྱམས་ཏེ་ལས་ངན་བསགས་པ་གྲངས་ཀྱིས་མི་ཆོད་པ་ཡོད་ཀྱང་། ད་དུང་ཡང་བསགས་ན་འཁོར་བའི་གནས་ནས་ཐར་པའི་དུས་ལྟ་ཅི། 
ངན་སོང་གི་གནས་ནས་ཀྱང་ཐར་བར་དཀའ་བས་དུས་དང་རྣམ་པ་ཀུན་ཏུ་སྡིག་ལ་འཛེམ་དགོས་ཏེ། ཡོན་ཏན་མཛོད་ལས། ས་བླ་མཐོན་
པོར་གཤེགས་པའི་མཁའ་ལྡིང་གི །གྲིབ་མ་རེ་ཞིག་བལྟ་བར་མི་མངོན་ཡང་། །ལུས་ཅན་དག་དང་འདུ་འབྲལ་སྤངས་པ་བཞིན། །ཚོགས་
ཞིང་དུས་ལ་བབ་ཚེ་ལྷག་པར་མངོན། །ཞེས་སོ། །དེས་ན་འཁོར་བ་བདེ་སྡུག་མཐོ་དམན་ཐམས་ཅད་རང་རང་གི་ལས་དགེ་སྡིག་གིས་
བྱས་པ་ཡིན་ལ། བྱང་ཆུབ་གསུམ་དང་དེའི་བདེ་ལེགས་ཐ་དད་པའང་ཐར་པ་ཆ་མཐུན་གྱི་ལས་ཁྱད་པར་ཅན་སོ་སོས་བྱས་པའི་ཕྱིར། 
ལས་འདི་རི་མི་མཁན་དང་འདྲ་བ་གཅིག་གི་མང་པོའི་རྣམ་པར་བསྒྱུར་བ། རྗེས་སུ་འགྲོ་བས་ལུས་ཀྱི་གྲིབ་མ་དང་འདྲ་བ། རང་གི་བྱེད་

༄༅། །པ་གཞན་ལ་མི་འཕོ། གཞན་གྱིས་ལས་རང་ལ་མི་འགོ་བས་ལུས་ཐ་དད་པའི་བདེ་སྡུག་ལྟ་བུ། དགེ་སྡིག་ཤུགས་དྲག་
པས་མཐོ་རིས་དང་ངན་འགྲོར་འཕེན་པ་རྒྱལ་པོ་དབང་པོ་ཆེ་ལྟ་བུ། ལས་ཤིན་ཏུ་རྒྱ་ཆེ་བས་ནམ་མཁའི་དབྱིངས་ལྟ་བུ། རྣམ་པ་གྲངས་མང་
བས་ཚོང་དུས་ཀྱི་ཟོངས་ལྟ་བུ། ཕན་ཚུན་གཅིག་ཏུ་མི་འདྲེས་པས་ཟ་འོག་གི་བེར་ཁྱིམ་ལྟ་བུ། དཀར་ནག་གི་ངོ་བོ་མི་འགྱུར་བ་ཨུཏྤལ་དང་
ཀུ་མུངྟ་ལྟ་བུ། ལས་ཀྱི་རང་བཞིན་བཟློག་དཀའ་བ་ཆུ་ཀླུང་དྲག་པོ་ལྟ་བུ་སྟེ། གང་ཅི་བསགས་པ་དེ་དང་དེ་མཐུན་པའི་འབྲས་བུ་འབྱིན་པར་
བྱེད་པའི་ཕྱིར། ཐམས་ཅད་ལས་སུ་ཤེས་པར་བྱས་ནས་བླང་དོར་ལ་བརྩོན་པར་བྱ་དགོས་ཏེ། ངལ་བསོ་ལས། ལས་རྣམས་བརྟགས་ན་ངོ་བོ་
འགའ་མེད་ཀྱང་། །རྨི་ལམ་བཞིན་དུ་བདེ་སྡུག་སྣ་ཚོགས་བྱེད། །ཅེས་སོ། །དེའི་རྒྱུ་མང་ཡང་ཤི་ནས་སེམས་ཅན་ཅང་མེད་དུ་སོང་ན་

འཚེར་རྒྱུ་མེད་ཀྱང་། དེ་ལྟར་མ་ཡིན་པར་རྒྱུ་ཟག་བཅས་ཀྱི་ལས་ཀྱི་འབྲས་བུའི་སྐྱེ་བ་ཕྱི་མར་རིགས་དྲུག་གང་རུང་གི་གནས་སུ་བདེ་སྡུག་ཅི་
རིགས་པའི་རང་བཞིན་ཅན་གྱི་འཁོར་བར་འཕེན་ངེས་པས། དེའི་ཕྱིར་འཁོར་བ་རྒྱུ་འབྲས་ལས་ཐར་པའི་ཕྱིར་འཁོར་བའི་རྒྱུ་འབྲས་སྤོང་
ཞིང་ཐར་པའི་རྒྱུ་འབྲས་བླང་བའི་ཆེད། སྤྱིར་དགེ་སྡིག་སྤོང་ལེན་དང་ཁྱད་པར་ཐར་པ་མཆོག་སངས་རྒྱས་སྒྲུབ་དགོས། སངས་རྒྱས་
དེའང་ཕྱི་རོལ་མུ་སྟེགས་པ་ལྟར་རྒྱུ་ཆད་པར་ལྟ་བ་མ་ཡིན། ཆད་ན་སྐྱེ་རྒྱུ་མེད་པས། རྒྱུ་ཆད་པ་ལས་མི་འབྱུང་། རྟག་པ་ལས་ཀྱང་
མ་ཡིན། རྟག་ན་སྐྱེར་མི་བཏུབས་པས་རྒྱུ་རྟག་པ་ལས་མི་འབྱུང་། རྒྱུ་མིན་པ་ལས་་ཀྱང་མི་འབྱུང་། རྒྱུ་འབྲས་ཕན་ཚུན་འཆོལ་བ་
ཡིན་པས། དེས་ན་རང་རྒྱུ་མ་ནོར་བ་ལས་འབྱུང་བ་ཤེས་དགོས་སོ། །དེ་སྐད་དུ་ངལ་བསོ་ལས། དེ་ལྟ་སྲིད་པའི་བདེ་སྡུག་མཐོ་དམན་

༄༅། །རྣམས༑ །སྔོན་བསགས་ལས་ལས་བྱུང་བར་ཐུབ་པས་གསུངས། །ཞེས་སོ། །གཉིས་པ་རྟེན་འབྱུང་རྒྱུ་འབྲས་
ཀྱི་ཚུལ་བཤད་པ་ནི། འཕགས་པ་ཀླུས། རྟེན་ཅིང་འབྲེལ་བར་འབྱུང་བ་རྒྱལ་བ་ཡི། །གསུང་གི་གནད་ཀྱི་གསང་བ་ཟབ་མོ་སྟེ། །གང་
གི་རྟེན་ཅིང་འབྲེལ་འབྱུང་སུས་ཤེས་པ། །དེ་ཡིས་སངས་རྒྱས་གསུངས་གི་གསང་བ་ཤེས། །ཞེས་གསུངས་པས། སྤྱིར་འཁོར་འདས་
ཀྱི་ཆོས་ཐམས་ཅད་ཀྱང་ལས་ཀྱི་རྒྱུ་རྐྱེན་ཕན་ཚུན་གཅིག་ལ་གཅིག་བརྟེན་པ་ལས་འབྲས་བུ་འབྲེལ་པ་ཅན་དུ་འབྱུང་བས། རྟག་ཆད་ཀྱི་
མཐའ་དང་བྲལ་བའི་རྟེན་འབྱུང་ཟབ་མོའི་ལམ་འདི་རྒྱལ་བའི་གསུང་གི་གནད་ཀྱི་གཅེས་པ་ཟབ་མོ་སྟེ། དེའང་རྟེན་འབྱུང་རྒྱུ་འབྲས་ཀྱི་ཚུལ་
ཇི་ལྟར་ན། ལུང་ལས། ཆོས་རྣམས་ཐམས་ཅད་རྒྱུ་ལས་བྱུང་། །དེ་རྒྱུ་དེ་བཞིན་གཤེགས་པས་གསུང་། །དེ་ལ་འགོག་པ་གང་

ཡིན་པ། །དགེ་སྦྱོང་ཆེན་པོས་འདི་སྐད་གསུངས། །ཞེས་གསུངས་པ་ལྟར། འཁོར་འདུས་ཀྱི་ཆོས་རྣམས་ཐམས་ཅད། སྲིད་པ་
སྒྲུབ་པའི་ལས་དང་། ཞི་བར་སྦྱོར་བའི་ལས་ཀྱི་རྒྱུ་ལས་བྱུང་བ་སྟེ། མདོ་ལས། ཇི་ལྟར་ས་བོན་ཁྱད་པར་གྱིས། འབྲས་བུ་སྣ་
ཚོགས་འབྱུང་བ་ལྟར། །དེ་བཞིན་ལས་ཀྱི་ཁྱད་པར་གྱིས། །སེམས་ཅན་རྣམས་དང་ཞིང་འབྱུང་ངོ་། །ཞེས་གསུངས། དེའང་སྤྱིར་
སྡུག་བསྔལ། ཀུན་འབྱུང་། འགོག་པ། ལམ་འཕགས་པའི་བདེན་པ་བཞི་ལས། སྡུག་བསྔལ་བདེན་པ་ནི། འཁོར་བའི་སྣོད་
བཅུད་དམ་ཕུང་པོ་ལྔས་བསྡུས་པའི་ཆོས་འདི་རྣམས་ཏེ། དེའང་སྡུག་བསྔལ་གསུམ་གྱི་མཚན་ཉིད་ཅན་ཡིན། དེའི་རྒྱུ་ཀུན་འབྱུང་ལས་
ཉོན་གཉིས་ཏེ། ལས་མི་དགེ་བཅུ་ཐབས་སྙིང་རྗེ་དང་བྱང་ཆུབ་སེམས་ཀྱིས་མ་ཟིན་པའི་དགེ་བ་ཟག་བཅས་རྣམས་དང་། ལྷག་མཐོང་

༄༅། །གིས་མ་ཟིན་པའི་ཞི་གནས་རྐྱང་པ་རྣམས་ཡིན། ལས་དེ་སློང་བྱེད་དུག་གསུམ་སོགས་ཉོན་མོངས་ཐམས་ཅད་དང་། 
དེ་དག་གི་རྩ་བ་བདག་འཛིན་མ་རིག་པ་དང་བཅས་པ་འདི་སྡུག་བསྔལ་ཀུན་འབྱུང་བའི་རྒྱུ་ཀུན་འབྱུང་བདེན་པ་ཞེས་གསུངས་ཏེ། འཁོར་
བ་རྒྱུ་འབྲས་གཉིས་དང་། ཀུན་འབྱུང་གི་ས་བོན་སྤངས་པའི་ཕུང་པོ་ལྔ་དང་བྲལ་བའི་ཟག་མེད་ཀྱི་དབྱིངས་འདུས་མ་བྱས་པ་ནི། འགོག་
པ་མྱ་ངན་ལས་འདས་པ་བྱང་ཆུབ་ཀྱི་གོ་འཕང་དང་། དེའི་རྒྱུ་སོ་སོའི་སྐྱེ་བོའི་ས་ནས་ཐར་པ་བྱང་ཆུབ་ཀྱི་སར་འགྲོད་པས་ན་ལམ་བདེན་
ཞེས་བྱ། ལམ་དེའི་ངོ་བོ་བསླབ་པ་གསུམ་ལས་གཙོ་བོ་ཟག་མེད་རྣམ་པར་མི་རྟོག་པའི་ཤེས་རབ་དང་། འཁོར་དད་བརྩོན། དྲན་པ་
ཏིང་ངེ་འཛིན་ཚུལ་ཁྲིམས་དང་བཅས་པ་སྟེ། ལམ་བདེན་འཁོར་བཅས་ཞེས་ཟེར། དེ་གཉིས་མྱང་འདས་ཀྱི་རྒྱུ་འབྲས་ཏེ། དེ་ལྟ་

བུའི་དགེ་སྡིག་གི་ལས་དེ་འཁོར་འདས་ཀྱི་རྒྱུ་ཡིན་པར་སུས་ཤེས་ན། ཆོས་ཉིད་དེ་བཞིན་ཉིད་དང་རྗེས་སུ་མཐུན་པར་གཤེགས་ཤིང་ཇི་ལྟ་ཇི་
སྙེད་ཀྱི་མཁྱེན་པ་ཆགས་ཐོགས་མེད་པ་དེ་བཞིན་གཤེགས་པ་ཁོ་ནས་མཁྱེན་ཏེ་གདུལ་བྱ་ཐར་ལམ་དུ་རྗེས་སུ་འཛིན་པའི་ཕྱིར། དེ་བཞིན་
གཤེགས་པ་ངས་གསུངས་ཞེས་བྱ། དེ་ཡང་དཔེ་ནང་གི་ཟུག་རྡུས་སྡུག་བསྔལ་ཞིང་ནད་དེ་མི་འདོད་པས། དེའི་རྒྱུ་དུག་སོགས་སུ་ཤེས་
པས་དེ་སྤངས་དགོས་པ་བཞིན། ཐོག་མར་འཁོར་བའི་སྡུག་བསྔལ་གསུངས་པ་སྡུག་བསྔལ་དེ་ལ་སྐྱོ་བ་དང་ཐར་འདོད་ཀྱི་བློ་བསྐྱེད་པའི་
ཆེད་ཡིན། སྡུག་བསྔལ་ལས་ཐར་འདོད་པས། དེའི་རྒྱུ་ལས་ཉོན་བདག་འཛིན་དང་བཅས་སྤང་དགོས། དེའང་རྒྱུ་ལ་འགོག་པ། 
ཞེས་པས། རྒྱུ་སྤང་ཚུལ་སྐྱེས་བུ་ཆུང་ངུས། འཁོར་བའི་རྒྱུ་ཕྱོགས་གཅིག་ཙམ་སྤོང་བྱེད་དགེ་མི་དགེ་སྤོང་ལེན་བྱེད་པ་ཙམ་ལས། 

༄༅། །བདག་མེད་མ་རྟོགས་པས་ཐར་པ་མི་ཐོབ། སྐྱེས་བུ་འབྲིང་གིས་གང་ཟག་གི་བདག་མེད་རྟོགས་པའི་ཤེས་རབ་སོགས་
རང་ལམ་བསླབ་པ་གསུམ་གྱི་ལམ་གྱི་འབྲས་བུ་ཁམས་གསུམ་གྱི་ཉོན་མོངས་འགོག་པའི་འགོག་པ་ཉི་ཚེ་བ་ཉན་རང་དགྲ་བཅོམ་པའི་གོ་འཕང་
ཙམ་མངོན་དུ་བྱེད་ཀྱང་། ད་དུང་བདེན་བཞི་བགྱི་བ་དང་བཅས་པ་ཡིན། ཐེག་ཆེན་མདོ་ལུགས་ཀྱིས། གང་ཟག་དང་ཆོས་ཀྱི་བདག་མེད་
གཉིས་ཀ་རྟོགས་པའི་ཤེས་རབ་སོགས་ཟབ་རྒྱས་ཀྱི་ལམ་བསླབ་པ་གསུམ་གྱིས་ཉོན་ཤེས་ཀྱི་སྒྲིབ་པ་མཐའ་དག་འགོག་པའི་རང་འབྲས་
ཐམས་ཅད་མཁྱེན་པའི་ཡེ་ཤེས་བརྙེས་ཤིང་མཛད་ཕྲིན་རྟག་ཁྱབ་ལྷུན་གྱིས་གྲུབ་པའི་འགོག་པ་དམ་པ་མངོན་དུ་བྱེད་དོ། །རྡོ་རྗེ་ཐེག་པའི་
ཉེ་ལམ་གྱིས་འཁོར་འདས་དག་མཉམ་དུ་རྟོགས་པའི་ཐབས་ཤེས་ཁྱད་པར་ཅན་གྱི་རྟོགས་གོམས་ཟབ་མོས། སྡུག་བདེན་གྱི་རང་བཞིན་

འགོག་བདེན་དང་། ཀུན་འབྱུང་ལམ་བདེན་དུ་རྟོགས་པས་འཁོར་བའི་རྒྱུ་འབྲས་མྱང་འདས་ཀྱི་འབྲས་སུ་གྱུར་ཏེ། ཉོན་མོངས་གཉེན་པོར་
སློང་ཞིང་འཁོར་འདས་རོ་མཉམ་གྱི་ལྟ་སྤྱོད་ཟབ་མོ་དང་འབྲེལ་བའི་རང་ལམ་བསླབ་པ་གསུམ་གྱིས་ཤེས་སྒྲིབ་བག་ཆགས་དང་བཅས་པ་སྤངས་
ཚེ་གཅིག་གིས་རྡོ་རྗེ་འཆང་གི་གོ་འཕང་འགོག་པ་མཆོག་མངོན་དུ་བྱེད་པ་ཡིན། བསླབ་པ་གསུམ་ནི། འཁོར་འདས་རོ་མཉམ་གྱི་
ལྟ་བ་བསྐྱེད་རྫོགས་ཟུང་འཇུག་གི་ཏིང་འཛིན། ཐ་མལ་མཚན་རྟོག་སྡོམ་པའི་ཚུལ་ཁྲིམས་དང་གསུམ་ལ་རང་ལམ་གྱི་བསླབ་གསུམ་ཞེས་
བྱ༑ ཁྱད་པར་མྱུར་ལམ་འོད་གསལ་རྡོ་རྗེའི་སྙིང་པོའི་མན་ངག་ཀ་དག་ལྷུན་གྲུབ་ཀྱི་གསང་ལམ་ཟབ་མོར་བརྟེན་པ་བླ་མ་དམ་པའི་བྱིན་རླབས་
དང་༑ བླ་མ་སངས་རྒྱས། དངོས་མཐོང་གི་སྒོ་ནས་གཡོ་ཟོལ་མེད་པའི་དད་མོས་དྲག་པོ་གཉིས་ནང་འཛོམ་པས་དོན་བརྒྱུད་ཀྱི་བྱིན་

༄༅། །བརླབས་ཐོབ་པའམ། བརྡ་ཐབས་ཟབ་མོས་རིག་པ་བཅར་ཕོག་གི་ཚུལ་གྱིས་ངོ་སྤྲོད་ཅིང་། རྩོལ་མེད་རང་བཞག་
གི་དྲན་པས་ཡེངས་བསྒོམ་དང་བྲལ་བར་བསྐྱངས་པས་སྣང་གསུམ་འཕོ་བའི་བག་ཆགས་ཕྲ་བ་དང་བཅས་རང་དག་ནས་ལོ་དང་ཟླ་བ་
ཙམ་གྱིས་ཀྱང་འཇུག་རྡོ་རྗེ་འཆང་ཆེན་པོའི་གོ་འཕང་འགོག་པ་མཐར་ཐུག་མངོན་དུ་བྱེད་པ་ཡིན་ནོ། །དེ་ལྟ་བུའི་ཐེག་ཆེན་མདོ་སྔགས་
གཉིས་ཀྱི་བདེན་བཞི་བགྱི་བཅས་མ་ཡིན་ཞིང་མཐར་ཐུག་པ་ཡིན་ཏེ། དགེ་སྦྱོང་ཆེན་པོ་རྫོགས་པའི་སངས་རྒྱས་ངས་འདི་སྐད་གསུངས་
ཞེས་བྱའོ། །དེ་ལ་རྒྱལ་བའི་ཆོས་སྒོ་ཇི་སྙེད་ཐམས་ཅད་ལུང་དང་རྟོགས་པའི་བསྟན་པ་རིན་པོ་ཆེ་གཉིས་ཀྱིས་བསྡུས་ཏེ། ཇི་སྐད་དུ། 
པ་ཅི་ཡང་མི་བྱ་ཞིང་། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་བརྟུལ། །འདི་ནི་སངས་རྒྱས་བསྟན་པ་ཡིན། །

ཞེས་པས། ལུང་སྡེ་སྣོད་གསུམ་དང་། མངོན་རྟོགས་བསླབ་པ་གསུམ་ལས། ལུང་ཞེས་པ་སྣོད་ལ་ལུང་བཏགས་པ་ལྟར་བསླབ་པ་
གསུམ་རང་རྒྱུད་ལ་བཟུང་བདེ་བའི་ཕྱིར་ལུང་ལྟ་བུའི་རྗོད་བྱེད་ཀྱི་ཆ། འདུ་བ། མདོ་སྡེ། མངོན་པ་གསུམ་ཡིན། དེའི་བརྗོད་བྱ་འགོག་ལམ་
གཉིས་ལས་ལམ་བདེན། ལྷག་པ་ཚུལ་ཁྲིམས་དང་། ཏིང་འཛིན། ཤེས་རབ་ཀྱི་བསླབ་པ་གསུམ་ཡིན། དེའང་རྗོད་བྱེད་འདུལ་བའི་
སྡེ་སྣོད་ཀྱིས་བསྟན་དོན་བརྗོད་བྱ་ལྷག་པ་ཚུལ་ཁྲིམས་ཀྱི་བསླབ་པའི་གནད་ཐམས་ཅད། སྡིག་པ་ཅི་ཡང་མི་བྱ་ཞེས་པའི་ནང་དུ་འདུ། ངོ་
བོ་ཉོན་མོངས་པ་སྤང་བ་ཡིན། རྗོད་བྱེད་མདོ་སྡེའི་སྡེ་སྣོད་ཀྱི་བསྟན་དོན། བརྗོད་བྱ་ལྷག་པ་ཏིང་ངེ་འཛིན་གྱི་བསླབ་པའི་གནད་ཐམས་
ཅད་དགེ་བ་ཕུན་སུམ་ཚོགས་པར་སྤྱད། ཅེས་པའི་ནད་དུ་འདུ། ངོ་བོ་རྣམ་རྟོག་སྤང་བ་ཡིན། རྗོད་བྱེད་མངོན་པ་དང་གསང་སྔགས་ཀྱི་

༄༅། །སྡེ་སྣོད་ཀྱི་སྡེ་སྣོད་ཀྱང་འདིར་འདུ། དེའི་བསྟན་དོན། བརྗོད་བྱ་ལྷག་པ་ཤེས་རབ་ཀྱི་བསླབ་པའི་གནད་ཐམས་ཅད། 
རང་གི་སེམས་ནི་ཡོངས་སུ་བཏུལ། །ཞེས་གསུངས་པར་འདུ། ངོ་བོ་བདག་འཛིན་མ་རིག་པ་སྤང་བ་ཡིན། དེ་ལྟར་ཉོན་མོངས་རྣམ་རྟོག་
མ་རིག་གསུམ་སྤངས་པ་འགོག་པ་མཐར་ཐུག་སངས་རྒྱས་ཀྱི་ས་ཡིན། མདོར་ན་དགེ་བ་ཕྲ་མོ་ནས་སྒྲུབ། སྡིག་པ་ཕྲ་མོ་ནས་སྤང་། དེ་
རང་གི་བདག་འཛིན་གྱི་གཉེན་པོར་སོང་བས་སེམས་བཏུལ་ན། སངས་རྒྱས་ཀྱི་བཀའ་ལས་མི་འདའ། དེས་ན་ལུང་རྟོགས་དམ་པའི་ཆོས་ཀྱི་
གནད་ཐུག་འདིར་འདུ་ཞིང་སངས་རྒྱས་ཀྱི་བསྟན་པའི་ཆོས་སྒོ་ཐམས་ཅད་བསྡུས་པ་ཡིན། ཞེས་གསུངས། དེའང་སོ་བྱང་སྔགས་ཀྱི་ཐེག་
པ་གསུམ་གྱིས་འཁོར་བའི་རྒྱུ་འབྲས་རང་མཚན་པ་སྤོངས་ཤིང་རང་ལམ་གྱིས་འགོག་བདེན་བྱང་ཆུབ་ཐོབ་པར་མཐུན་ཡང་། སྤང་བྱ་རྟེན་འབྲེལ་

ཕྲ་རགས་ཀྱི་སྡུག་བསྔལ་དང་། ཉོན་ཤེས་བག་ཆགས་ཀྱི་སྒྲིབ་པ་ཕྲ་རགས་སྤང་མིན་དང་། སྤང་ཚུལ་ལ། ཉན་རང་གིས་སྤང་། བྱང་
ཆུབ་སེམས་དཔས་བསྒྱུར། སྔགས་ལམ་པས་ལམ་དུ་བྱེད་པའི་རྣམ་པ་མི་འདྲ་བ་དང་། ལམ་བདེན་བདག་མེད་རྟོགས་པའི་ཤེས་རབ་ཀྱི་
ཁྱད་པར་ལས། ཐེག་ཆེན་མདོ་སྔགས་གཉིས་སམ། རྡོ་རྗེ་ཐེག་པའི་ལམ་གྱི་འབྲས་བུ་མཐར་ཐུག་གི་འགོག་པ་དམ་པ་ཡིན་ནོ། །གསུམ་
པ་ལས་ཀྱི་ངོ་བོ་ངོས་བཟུང་བ་ནི། མཛོད་ལས། སེམས་པ་ཡིད་ཀྱི་ལས་ཡིན་ཏེ། །དེས་བསྐྱེད་ལུས་དང་ངག་གི་ལས། །ཞེས་གསུངས་
པ་ལྟར། ཡུལ་དབང་རྣམ་ཤེས་གསུམ་འཛམ་གྱི་རྣམ་ཤེས་ཡུལ་དྲུག་གི་སྟེང་དུ་གཡོ་བྱེད་ཀྱི་ནུས་པ་དེ་ལ་སེམས་པ་ཞེས་ཟེར། སེམས་པ་
དེས་ཡིད་རྟོག་གཡོ་བ་ཡིད་ཀྱི་ལས་སམ། བསམ་པའི་ལས་ཞེས་བྱ། ཡིད་རྟོག་དེ་ལས་ངག་གཡོ་བ་ཐོན་པ་ངག་གི་ལས་དང་། ལུས་

༄༅། །གཡོ་བ་སོགས་དོན་པ་ལུས་ཀྱི་ལས་སམ། ལུས་ངག་གི་ལས་དེ་གཉིས་ལ་བསམ་པའི་ལས་ཀྱང་ཟེར་རོ། །གཉིས་པ་
བྱེ་བྲག་སོ་སོར་བཤད་པ་ལ། འཕེན་བྱེད་དང་འཕངས་པའི་ལས་བཤད་པ་དང་། རྒྱུ་བསགས་ཚུལ་གྱི་སྒོ་ནས་བཤད་པའོ། །དང་པོ་
འཕེན་བྱེད་དང་འཕངས་པའི་ལས་ནི། རྒྱུ་བསགས་དུས་ཀྱི་རྣམ་ཤེས་ལུས་དང་བཅས་པ་འཕེན་པའི་ལས། དཔེ་དཔྱིད་ཀའི་དུས་ཀྱི་ས་
བོན་སོ་ནམ་དང་བཅས་པ་ལྟ་བུ། འབྲས་བུ་མྱོང་དུས་ཀྱི་རྣམ་ཤེས་ལུས་དང་བཅས་པ་འཕངས་པའི་ལས། དཔེ་སྟོན་ཀའི་དུས་ཀྱི་ལོ་
ཏོག་འབྲས་བུ་དང་བཅས་པ་ལྟ་བུ། ད་ལྟའི་ལུས་རྟེན་འདི་ལ་མཚོན་ན། སྔ་མའི་འཕངས་པ་ཕྱི་མའི་འཕེན་པའི་ལས་སུ་ཤེས་པར་བྱའོ། །
དེ་སྐད་དུ། ལས་བརྒྱ་པ་ལས། ལས་རྣམས་ཀྱང་ནི་སྣ་ཚོགས་ལ། །དེ་ཡིས་འགྲོ་འདི་སྣ་ཚོགས་བྱས། །ཞེས་སོ། །གཉིས་པ་རྒྱུ་

བསགས་ཚུལ་གྱི་དབྱེ་བ་ལ། དགེ་བའི་ལས། མི་དགེ་བའི་ལས། ལུང་མ་བསྟན་གྱི་ལས་གསུམ། དང་པོ་དགེ་བའི་ལས་ལ། དགེ་
བཅུ་ཙམ་པོ་པ་དང་། ཁྱད་པར་དང་། མི་གཡོ་བའི་ལས་དང་གསུམ། དང་པོ་ནི། སྤྱིར་མི་དགེ་བ་བཅུ་ལ་སྤང་སེམས་བརྟེན་ཏེ་སྤངས་
བ་ནི་དགེ་བཅུ་ཙམ་པོ་པ་དང་། དེའང་ཡན་ལག་བཞི་རྫོགས་ཚུལ། སྲོག་གཅོད་སྤང་བའི་ལས་ལམ་ལ་མཚོན་ན། གཞི་སེམས་ཅན་
གཞན༑ བསམ་པ་གསོད་པའི་ཉེས་དམིགས་མཐོང་ནས་སྤོང་བར་འདོད་པ། སྦྱོར་བ་གསོད་པ་ཡང་དག་པར་སྡོམ་པའི་འདུ་བྱེད། 
མཐར་ཐུག་ཡང་དག་པར་བསྡོམ་པ་རྫོགས་པའི་ལུས་ཀྱི་ལས། ཚུལ་དེས་སྦྱིན་པ་གཏོང་བ་སོགས་གཞན་ལའང་ཤེས་དགོས་སོ། །གཉིས་
པ་དགེ་བཅུ་ཁྱད་པར་བ་ལ། བསྒྲུབ་བྱ་སྒྲུབ་ཚུལ། བསླབ་བྱ་སློབ་ཚུལ། རྒྱུད་ལ་བསྐུར་ཚུལ་དང་གསུམ། དང་པོ་བསྒྲུབ་བྱ་སྒྲུབ་

༄༅། །ཚུལ་ལ་བཅུ་སྟེ། སྲོག་གཅོད་པ་སྤངས་ནས་སེམས་ཅན་གྱི་སྲོག་བསྐྱབ་པ། མ་བྱིན་པར་མི་ལེན་པ་དང་སྦྱིན་པ་གཏོང་
བ༑ འདོད་ལོག་སྤངས་ནས་ཚུལ་ཁྲིམས་བསྲུང་བ་སྟེ། ལུས་ཀྱི་དགེ་བ་གསུམ། རྫུན་སྤངས་ནས་བདེན་པར་སྨྲ་བ། ཕྲ་མ་སྤངས་ནས་འཁོན་པ་སྡུམ་པ། ཚིག་
རྩུབ་མི་སྨྲ་བར་སྙན་པར་སྨྲ་བ། ངག་འཁྱལ་སྤངས་ནས་ཁ་ཏོན་བྱེད་པ་དང་ཆོས་སྨྲ་བ་སྟེ། ངག་གི་དགེ་བ་བཞི། བརྣབ་སེམས་སྤངས་
ནས་འདོད་ཡོན་ལ་ཆོག་ཤེས་པ་དང་གཏོང་སེམས་འཆང་བ། གནོད་སེམས་སྤངས་ནས་གཞན་བདེ་འདོད་པའི་བྱམས་པ་བསྒོམ་པ། དཀོན་
མཆོག་སོགས་ལ་ལོག་ལྟ་སྤངས་ནས་ཡིད་ཆེས་པའི་དད་པ་བསྐྱེད་པ་དང་ཡང་དག་པའི་ལྟ་བ་རྒྱུད་ལ་བསྟན་པ་སྟེ། ཡིད་ཀྱི་དགེ་བ་གསུམ་
མོ༑ །གཉིས་པ་བསླབ་བྱ་སློབ་ཚུལ་ལ་བཅུ་སྟེ། གསུང་རབ་སོགས་ཡི་གེ་འབྲི་བ་དང་། དཀོན་མཆོག་མཆོད་པ་དང་། སྤྲང་པོ་སོགས་

ལ་སྦྱིན་པ་བྱ་བ་དང་། ཆོས་ཉན་པ་དང་། གསུང་རབ་དང་གཟུངས་སྔགས་སོགས་ཀློག་པ་དང་། དེ་དག་གི་དོན་མི་བརྗེད་པར་ཡིད་ལ་
འཛིན་པ་དང་། གཞན་མོས་པ་ཅན་ལ་འཆད་པ་དང་། རང་གི་ཁ་ཏོན་བྱ་བ་དང་། དེ་དག་གི་དོན་ཡིད་ལ་བསམ་པ་དང་། ཉམས་སུ་
བླངས་ཏེ་བསྒོམ་པ་དང་བཅུའོ། །དེ་སྐད་དུ་དབུས་མཐའ་ལས། སྤྱོད་པ་འདི་བཅུའི་བདག་ཉིད་ནི། །བསོད་ནམས་ཕུང་པོ་དཔག་ཏུ་
མེད༑ །ཅེས་སོ། །གསུམ་པ་རྒྱུད་ལ་བསྐུལ་ཚུལ་ལ་བཅུ་སྟེ། སྦྱིན་པའི་ཕ་རོལ་དུ་ཕྱིན་པ་སོགས་པར་ཕྱིན་བཅུའོ། །དེ་ལྟར་
དགེ་བའི་ལས་ལ་དབྱེ་ན་མང་དུ་ཡོད་ཀྱང་། ལུས་ངག་ཡིད་གསུམ་གྱིས་ཟག་བཅས་ཟག་མེད་ཟུང་འཇུག་གི་དགེ་བ་ལ་འདུས་པ་ཡིན། དེ་
དག་གང་གིས་བསྐྱེད་པ་ནི། འཕགས་པ་ཀླུས། འདོད་ཆགས་ཞེ་སྡང་གཏི་མུག་མེད། །དེས་བསྐྱེད་ལས་ནི་དགེ་བའོ། །ཞེས་

༄༅། །གསུངས་པས། དགེ་བའི་ལས་ཐམས་ཅད་ཉོན་མོངས་པ་དུག་གསུམ་མེད་ཅིང་རྒྱུ་སེམས་བྱུང་དད་པས་ཀུན་ནས་བསླངས་
པའོ༑ །རྫོགས་ཚུལ་ནི་དགེ་བའི་ལས་དེ་དག་སྦྱོར་དངོས་རྗེས་གསུམ། ཀུན་སློང་དང་བཞི་ཚང་ན་ཡོངས་སུ་རྫོགས་ལ། དེའང་དེ་བཞིའི་
གཅིག་ཚང་ན་ཆུང་། གཉིས་ཚང་ན་འབྲིང་། གསུམ་ཚང་ན་ཆེ། བཞི་ཀ་ཚང་ན་ཤིན་ཏུ་ཆེ་བའོ། །གསུམ་པ་མི་གཡོ་བའི་ལས་ལ་བསམ་
གཏན་བཞི། གཟུགས་མེད་བཞི། སྙོམ་འཇུག་གཉིས་སོ། །དང་པོ་བསམ་གཏན་བཞི་ལས་ཐོག་མའི་ཉེར་ལྡོག་ནི། འདོད་ཡོན་ལ་ཆགས་
པ་བྲལ་བའི་ཏིང་ངེ་འཛིན་འདོད་སེམས་རྩེ་གཅིག་པ་གྲུབ་པས་ལུས་སེམས་ལ་ཤིན་སྦྱང་གི་བདེ་བ་དྲང་བ་བསམ་གཏན་དང་པོའི་ཉེར་ལྡོག་མི་
ལྕོགས་མེད་པ་ཡིན། དངོས་གཞིའི་རྟོག་དཔྱོད་དགའ་བདེ་དང་བཅས་པའི་ཏིང་ངེ་འཛིན་བསྒོམ་པ་ཙམ་པོ་པ་དང་། ཁྱད་པར་བ་རྟོག་པ་

མེད་ལ་དཔྱོད་པ་དང་བཅས་པ་བསམ་གཏན་དང་པོ། དེ་ལ་བརྟེན་ནས་ནང་དུ་ཤེས་པ་རང་ལུགས་སུ་བཞག་སྟེ་བསྐྱངས་པས། རྟོག་དཔྱོད་
ནུབ༑ ལུས་སེམས་ལ་དགའ་བདེ་ཆེར་སྐྱེས་པའི་ཏིང་ངེ་འཛིན་བསྒོམ་པ་བསམ་གཏན་གཉིས་པ། དེ་ལ་ཞེན་པ་མེད་པར་བསྐྱངས་པས་
ལུས་ཀྱི་དགའ་བའི་ཞེན་པ་ནུབ་ནས་སེམས་ལ་བདེ་བ་གཡོ་མེད་ཀྱིས་ཁྱབ་པའི་ཏིང་ངེ་འཛིན་བསྒོམ་པ་བསམ་གཏན་གསུམ་པ། སེམས་ཀྱི་
བདེ་བ་ལ་ཞེན་པ་མེད་པར་བསྐྱངས་པས་བདེན་ཞེན་ནུབ་ནས་གསལ་སྟོང་ཏིང་ངེ་འཛིན་རྩེ་གཅིག་ལ་གནས་པ་བསམ་གཏན་བཞི་པའོ། །གཉིས་
པ་གཟུགས་མེད་བཞི་ནི། བསམ་གཏན་བཞི་པའི་འདུ་ཤེས་ཀྱིས་ཡིད་བྱུང་ནས། དབྱིབས་དང་ཁ་དོག །ཐོག་རེག་གི་གཟུགས་ཀྱི་འདུ་
ཤེས་གསུམ་བཀག་ནས་ནམ་མཁའ་དང་འདྲ་སྙམ་ཆོས་གང་ལའང་སྣང་མེད་ཀྱི་ཏིང་འཛིན་ལ་རྩེ་གཅིག་ཏུ་བཞག་པས་སྣང་བ་རིམ་གྱིས་ནུབ་

༄༅། །ནས་ནམ་མཁའ་མཐའ་ཡས་སྐྱེ་མཆེད། ཏིང་ངེ་འཛིན་གྱི་ཞེན་པའང་ནུབ་སྟེ་རྣམ་ཤེས་རིག་ཙམ་མཐའ་དབུས་མེད་པ་ལ་
གནས་པ་རྣམ་ཤེས་མཐའ་ཡས་སྐྱེ་མཆེད། རྣམ་ཤེས་ཀྱི་ངོ་བོ་ཡང་སྟོང་ཉིད་དངོས་མེད་ཅིང་ཡང་མེད་པའོ་སྙམ་ནས་རྣམ་ཤེས་ཀྱི་འཛིན་པ་
ནུབ༑ གཟུགས་སེམས་ཀྱི་མཚན་མ་ཅི་ཡང་མེད་པའི་ངང་ལ་གནས་པ་ཅི་ཡང་མེད་པའི་སྐྱེ་མཆེད། ཆོས་གང་ཡང་ཡོད་མེད་ཀྱི་འཛིན་པ་
དོར་ནས་ཅི་ཡང་ཡིད་ལ་མི་བྱེད་པར་བཞག་པར། ཅི་ཡང་མེད་འཛིན་ལས་གྲོལ་ནས་འཇིག་རྟེན་མི་རྟོག་རབ་ཀྱི་རྩེ་མོ་ནི་སྲིད་རྩེའི་སྙོམས་འཇུག་
གོ༑ །གསུམ་པ་སྙོམས་འཇུག་ལ་གཉིས་ལས། དང་པོ། འདུ་ཤེས་མེད་པའི་སྙོམས་འཇུག་ནི། སེམས་རྟོག་མེད་ཀུན་གཞིའི་སྟེང་དུ་
ཚོགས་དྲུག་གི་ཤེས་པ་བཀག་ནས་བསྒོམ་པ་ཡིན། དེའང་སོ་སྐྱེ་ལས་འཕགས་པ་མི་འཇུག །གཉིས་པ་འགོག་པའི་སྙོམས་འཇུག་ནི། 

ཚོགས་དྲུག་ཉོན་ཡིད་བཅས་འགོག་པ་ལ་ཟེར། འདིར་ཉན་རང་འཕགས་པ་མཐོང་ཆོས་ལ་བདེ་བར་གནས་པའི་ཕྱིར་འཇུག །སོ་སྐྱེས་འཇུག་
མི་ནུས། བྱང་འཕགས་ཏིང་ངེ་འཛིན་ལ་རྩལ་སྦྱང་ཕྱིར་འཇུག །དེའང་སྙོམས་འཇུག་ཅེས་ལུས་ཀྱི་འབྱུང་བ་ཆེན་པོ་རྣམས་དང་། སེམས་
སེམས་བྱུང་ཆ་སྙོམས་པར་བྱེད་པས་སོ། །དེ་ལྟ་བུའི་ཏིང་འཛིན་རྣམས་ལ་མི་གཡོ་བའི་ལས་ཞེས་ཏིང་ངེ་འཛིན་འདི་རྣམས་ཀྱིས། རྣམ་ཤེས་
ཡུལ་ལ་མི་གཡོ་བའམ་འབྲས་བུ་རང་ས་ནས་མི་གཡོ་བས་སོ། །གཉིས་པ་མི་དགེ་བའི་ལས་ལ། བྱེད་པ་པོ་ལ་ལྟོས་པ། ཡུལ་ལ་ལྟས་
པ༑ ཡུལ་དང་བྱ་བ་གཉིས་ཀ་ལ་ལྟོས་པ་དང་གསུམ། དང་པོ་བྱེད་པ་པོ་ལ་ལྟོས་ན་བཅུ་སྟེ། ལུས་ཀྱི་ལས། སྲོག་གཅོད། མ་བྱིན་
ལེན༑ འདོད་པས་ལོག་པར་གཡེམ་པ་དང་གསུམ། ངག་གི་ལས་རྫུན་ཕྲ་མ་ཚིག་རྩུབ་ངག་ཀྱལ་དང་བཞི། ཡིད་ཀྱི་ལས་བརྣབ་སེམས་

༄༅། །གནོད་སེམས་ལོག་ལྟ་གསུམ་དང་བཅུ་ཡོད། དེ་ལས་དང་པོ། སྲོག་གཅོད་པ་ནི། གཞི་གསོད་བྱའི་སེམས་ཅན། བསམ་པ་གསོད་
འདོད༑ སྦྱོར་བ་མཚོན་སོགས་ཀྱིས། མཐར་ཐུག་དྲོད་དང་དབུགས་སོ་སོར་ཕྱེས་ཤིང་ཤི་བ་ལ་ཟེར། དབྱེ་ན། དང་པོ་རི་དྭགས་ལྟ་བུ་ཤ་ཟ་
འདོད༑ ལྤགས་གྱོན་འདོད་དེ་གསོད་པ་འདོད་ཆགས་ཀྱི་སྒོ་ནས་སྲོག་གཅོད་པ་དང་། གཉིས་པ་དཔའ་བོ་གཡུལ་འཐབ་པ་ནས་དགྲ་
གསོད་པ་ལྟ་བུ་ཞེ་སྡང་གི་སྒོ་ནས་སྲོག་གཅོད་པ། གསུམ་པ་དགེ་སྡིག་གི་རྒྱུ་འབྲས་མི་ཤེས་པའམ་མུ་སྟེགས་པ་ལྟ་བུ་དགེ་བར་རློམ་ལ་སྲོག་
གཅོད་པ་ནི། གཏི་མུག་གི་སྒོ་ནས་སྲོག་གཅོད་པ་དང་གསུམ། གཞན་ཡང་རང་གི་ལག་དར་ཏེ་སྲོག་མ་བཅད་པ་ཙམ་ལ་བསམ་ནས་ང་ལ་
གསོད་པའི་སྡིག་མེད་སྙམ་ཡང་། རྐང་འོག་ནས་སྲོག་ཆགས་ཕྲ་མོ་བསད་པ་གྲངས་མེད་པ་དང་། མི་ཆེན་བླ་ཆེན་སོགས་ལ་ཇ་འདྲེན་གསོལ་

ཞབས་སུ་བསྔོས་ནས་བསད་པའི་ཤ་ཕུལ་བ་བཞེས་པ་དང་། བླ་སེར་རྣམས་ཡོན་བདག་གི་ཁྱིམ་དུ་བྱོན་སྐབས། དེ་དག་གིས་སེམས་ཅན་
བསད་ནས་ཤ་ཁྲག་གཡོས་སུ་བྱས་ཏེ་དྲངས་བའི་ཚེ། འགྱོད་སེམས་དང་སྙིང་རྗེ་མེད་པར་ཤ་ཁྲག་གི་རོ་ལ་སྲེད་པས་དགའ་བཞིན་གསོལ་ན། 
སྲོག་གཅད་ཀྱི་སྡིག་པ་ཡོན་མཆོད་གཉིས་ལ་ཁྱད་པར་མེད་པར་འཐོབ། མ་ཟད་འབྱོར་ལྡན་རྣམས་ལ་ཕྱུགས་ལུག་ཅི་ཙམ་ཡོད་པ་དེ་དག་
གིས་དབྱར་དུས། འབུ་སྦྲང་གྲོག་མ་ཉ་སྦལ་སོགས་རྨིག་ཞབས་སུ་བསད་པ། རྩ་དང་ལྷན་དུ་ཟ་བ། རྟ་སྦངས་དང་ལྕི་བ་སོགས་ཀྱི་ནང་
དུ་བསད་པ་གྲངས་ཀྱིས་མི་ཆོད་ཅིང་། དེ་དག་གི་སྡིག་པ་ཡང་བདག་པོའི་སྟེང་དུ་འོང་དགོས། དེའང་གཞི་བསམ་སྦྱོར་བ་མཐར་ཐུག་གི་
ཡན་ལག་བཞི་པོ་རྫོགས་ན་ཉེས་པ་ལྕི་ཞིང་། གཞན་ཕ་རོལ་པོ་གསོད་འདོད་ཙམ་ལའང་། གཞི་སེམས་ཅན་ཡིན་པར་ཤེས། བསམ་

༄༅། །པ་གསོད་སེམས་སྐྱེས་པས། གསོད་མ་གྲུབ་ཀྱང་སྡིག་པའི་ཡན་ལག་གཉིས་རྫོགས་འགྲོ་བས་སྡིག་པ་ཕྱེད་བསགས་
ཚར་བ་ཡིན། དེས་ན་གསོད་པ་པོ་དངོས་མ་གཏོགས། སོད་ཟེར་མཁན་དང་། མཇུག་ཡི་རང་སྒོམ་མཁན་དང་བཅས་པ་ཐམས་ཅད་ལ་
སྡིག་པ་རིལ་པོ་རེ་རེ་ཐོབ་པ་ཡིན་གྱི། སྲོག་གཅོད་ཀྱི་སྡིག་པ་གཅིག་མི་མང་པོས་བགོ་བཤའ་བྱེད་པ་ལྟ་བུ་ནི་མེད་པར་ཤེས་དགོས། དེ་ལྟ་བུའི་སྡིག་པའི་
ཡན་ལག་བཞི་འདི་འོག་མ་རྣམ་ལའང་རིགས་འགྲེ་སྦྱར་ཞིང་དོན་ལ་སེམས་པ་བྱའོ། །གཉིས་པ་མ་བྱིན་པ་ལེན་པ་ནི། བདག་པོས་མ་བྱིན་
པའི་དངོས་པོ་བླང་སེམས་ཉོན་མོངས་ཅན་གྱིས། གནས་ནས་སྤོས་ཏེ་བླངས་ཤིང་རང་གིས་ཐོབ་བློ་སྐྱེ་བའོ། །དབྱེ་བ་ནི་གསུམ་སྟེ། དང་པོ་
མཐུས་སྒོ་ནས་ལེན་པ་ནི། རྒྱལ་པོ་ལྟ་བུས་ཐོབ་ཐང་གི་གཞུང་ལྟ་བུ་མ་ཡིན་པར། ཐོབ་མེད་ཀྱི་བཙན་བཙུགས་ནས་འཕྲོག་པ་དང་། དམག་

སོགས་ཀྱི་དཔུང་ཤེད་ཀྱིས་དངོས་སུ་འཕྲོག་པ་སྟོབས་དང་དབང་གིས་མ་བྱིན་པར་ལེན་པ་དང་། གཉིས་པ་འཇབ་བུས་ལེན་པ་ནི། མི་མཐོང་བར་
ལྐོག་ནས་རྐུན་པོས་རྒྱུ་ཟས་བླངས་ཏེ་བདག་གིར་བྱེད་པའོ། །གསུང་པ་གཡོ་ཐབས་ཀྱིས་ལེན་པ་ནི། ཚོང་དང་གཡོ་སྒྱུས་ཕ་རོལ་པོ་བསླུ་བྱེད་ཀྱི་
རྫུན་གཏོང་བ་བྲེ་ལོག་དང་སྲང་ལོག་འཛུག་པ་སོགས་ཀྱིས་ཕ་རོལ་གྱི་ནོར་རྫས་ལེན་པ་གཡོ་སྒྱུས་མ་བྱིན་པ་ལེན་པ་ཡིན་ཏེ། དེང་སང་དུས་དབང་
གིས་དངོས་སུ་མ་རྐུས་ཀྱང་གཡོ་ཐབས་ཀྱིས་ལེན་པ་མང་། ཁྱད་པར་བླ་སེར་རྣམས་ཀྱི་སྐུ་ཚེ་ཚོང་ལ་བསྒྲིམ་ནས་ཕོ་རྒོད་པོར་རློམ། བསམ་བློ་
དང་འདུན་པ་དེ་ལ་གཏད། དུས་རྟག་ཏུ་འཁྲུལ་པའི་གཞན་དབང་དུ་གྱུར། དགེ་སྒྲུབ་སྡིག་སྤང་ལ་བློ་གཡེལ། གོས་དམར་མདོག་རེ་གྱོན། 
ཕྲེང་བ་ཞིག་ལག་ཏུ་ཐོགས། ཁ་ནས་རྫུན་སྣ་ཚོགས་བཤད། མགོ་འུར་གྱིས་བཏང་། གཞན་ཚོས་ཚོད་ལ་ཉེས་པ་ཡོད་ཚུལ་བཤད་ན་རྣ་བ་ལ་

༄༅། །མི་འགྲོ་ཞིང་། བརྐུས་པ་མིན་འཕྲོག་པ་མིན་ནོར་དང་ནོར་བརྗེས་པ་ཡིན་ཟེར་བ་ཡོད་ཀྱང་། འདི་ལ་ནི་སྔོན་མཁས་གྲུབ་བསམ་
གྱིས་མི་ཁྱབ་པ་རྣམས་ཀྱིས་སྡིག་པ་ཆེ་བའི་ཚུལ། ལོག་ལྟ་དང་འདོད་ལོག་ཙམ་མ་གཏོགས་མི་དགེ་བཅུ་ཚང་། ཚོང་རྒྱུའི་དངོས་པོ་དེ་ངན་པ་ཞིག་
ཡིན་ཀྱང་། དེ་ལ་བསྟོད་ར་དང་། འདི་དང་མ་བརྗེས། རང་གིས་རིན་འདི་བྱིན་ནས་ཉོས་ཟེར་བ་སོགས་རྫུན་ཁོ་ན་གཏོང་། གཞན་གཉིས་ཚོང་
བྱེད་པ་ལ། དེ་རང་གིས་ཉོ་འདོད་ནས་གཞན་གཉིས་མི་འགྲིགས་པའི་ཐབས་ཀྱི་ཕྲ་མ། ཕ་རོལ་པོའི་རྒྱུ་རྫས་ལ་ངན་སྨྲས་གཏོང་བ་དང་། བུ་ལོན་
གྱིས་རྒྱུས་འཐབ་མོ་བྱེད་པ་སོགས་ཚིག་རྩུབ། ཚོང་སྐད་དྲི་བ་དང་། ཉོ་མ་སྙམ་ཡང་གོང་གཏམ་པ། ཚོང་མ་བསམ་ཀྱང་མི་རི་གོང་མོ་ཆེ་ཟེར་བ་
སོགས་ངག་འཁྱལ། ཕ་རོལ་གྱི་རྒྱུ་རྫས་ལ་རློམ་སེམས་ཀྱིས་བདག་སྤྲད་པའི་བརྣབ་སེམས། གཞ་ཕམ་འདོད་ཀྱི་གནོད་སེམས། བཤས་

ལུག་ཉོ་ཚོང་སེམས་ཅན་གཏོང་ལན་སོགས་སྲོག་གཅོད་དངོས་དང་བརྒྱུད་ནས་འོང་བས་མི་དགེ་བའི་ལས་དེ་ལྟར་ཚང་ཞིང་། རྒྱུན་དུ་བསམ་ངན་
ལ་གནས་པས་སྡོམ་གསུམ་རྩ་བ་ནས་གཏོང་། མི་དགེ་བ་མུ་མཐའ་མེད་པར་འཕེལ་བར་འགྱུར་རོ། །གསུམ་པ་འདོད་ལོག་ནི་ཁྱིམ་པའི་
ཁྲིམས་སྤྱིར་ཡུལ་དྲུག་ལ་སེམས་ཡང་ཡང་ཆགས་པས་འདོད་པ་འཕེལ་ཞིང་སྤྱོད་པ་ཡིན། དབྱེ་ན་གསུམ་སྟེ། རིགས་དང་། ཆོས་དང་། 
བདག་པོས་སྲུང་བའི་བུད་མེད་ལ་གཡེམ་པ་གསུམ། དང་པོ་རིགས་ཀྱི་སྲུང་བ་ནི། མ་དང་སྲིང་མོ་སོགས་དང་། གཉིས་པ་ཆོས་ཀྱི་སྲུང་བ་
རང་དབང་ཡིན་ཀྱང་ཉིན་མོ། བསྙེན་གནས་བསྲུང་བ་དང་། ན་བ། སྦྲུམ་མ། མྱ་ངན་གྱིས་ནོན་པ། ཟླ་མཚན་ཡོད་པ། བང་མ་སང་
བ༑ དཀོན་མཆོག་གི་རྟེན་གྱི་དྲུང་དང་། མ་སྨིན་པའི་གཞོན་ནུ་མ། ཁ་དང་བཤང་ལམ་སོགས་སུ་བསྒྲོད་པ་དང་། རང་གིས་ཁུ་བ་ཕྱུང་བ། 

༄༅། །དང་༑ གསུམ་པ་བདག་པོས་སྲུངས་བ་ནི། གཞན་གྱིས་བདག་པ་དང་། གླ་རྔན་སྤྲད་ཚར་བ་སོགས་ལ་བསྒྲོད་པ་ཡིན། 
ལོག་གཡེམ་གྱི་ཉེས་པ་ཆེ་ཤོས་གཞན་གྱི་སྡོམ་པ་གཏོང་བའི་རྐྱེན་བྱེད་པའོ། །རབ་ཏུ་བྱུང་བས་ནི་མི་ཚངས་སྤྱོད་རྩ་བ་ནས་སྤང་དགོས་སོ། །གཉིས་
པ་ངག་གི་ལས་བཞི་ལས། དང་པོ་རྫུན་སྨྲ་བ་ནི། ཕ་རོལ་པོར་བསླུ་སེམས་ཀྱིས་རང་ངོས་ཀྱི་བདེན་པའི་དོན་དེ་གསང་ནས། ཚིག་གཞན་དུ་
བསྒྱུར་བའི་སྒོ་ནས་རྫུན་ཚིག་སྨྲས་པ་སྟེ། དབྱེ་ན་གསུམ་སྟེ། དང་པོ་རྫུན་ཕལ་པ་ནི། གཞན་བསླུ་བའི་བསམ་པ་ཅན་གྱིས་རང་བཞིན་
མི་བདེན་པར་རྫུན་དུ་སྨྲ་བ་ཐམས་ཅད་དང་། གཉིས་པ་རྫུན་ཆེན་པོ་ནི། ངན་སོང་ན་སྡུག་བསྔལ་མེད། སངས་རྒྱས་ལ་ཡོན་ཏན་མེད། 
དགེ་བར་ཕན་ཡོན་མེད། སྡིག་པ་ལ་ཉེས་པ་མེད། དག་ཞིང་ལ་བདེ་བ་མེད་ཟེར་བ་སོགས་དེ་ལས་ཐུ་བའི་རྫུན་རྔམ་པོ་ཆེ་བཤད་ཐབས་མེད་

པའོ༑ །གསུམ་པ་མི་ཆོས་བླ་མའི་རྫུན་ནི། ས་མ་ཐོབ་པར་ཐོབ། མངོན་ཤེས་མེད་ཀྱང་ཡོད། ལྷ་མ་མཐོང་ཡང་མཐོང་། འདྲེ་མ་
བསྐྲད་ཀྱང་བསྐྲད། གྲུབ་པ་མ་ཐོབ་ཀྱང་ཐོབ་ཟེར་བའི་ཟོག་པོ་སྨྲ་བ་དང་གསུམ་མོ། །གཉིས་པ་ཕྲ་མ་ནི། ཕ་རོལ་པོ་མཐུན་པ་གཉིས་ཕྱེ་
འདོད་ཀྱིས་དབྱེན་བྱས་པ། སྦྱོར་བའི་ཐབས་ཀྱིས་ཕྱེས་པ་སྟེ། དབྱེ་ན་བཙན་ཕྲ། གཞག་ཕྲ། ལྐོག་ཕྲ་གསུམ་ལས། དང་པོ་བཙན་
ཕྲ་ནི་དབང་ཡོད་ཀྱིས་དངོས་སུ་མཐུན་པ་གཉིས་འབྱེད་ཅིང་ཁྱོད་ལ་ལྐོག་ཏུ་ངན་སྨྲ་འདི་བྱས། དངོས་སུ་གནོད་པ་འདི་བསྐྱལ། ད་ནི་ཁྱེད་གཉིས་
དེ་འདྲ་མིན་པ་ལྟར་བྱེད་དམ་ཞེས་དངོས་སུ་ཕྲ་མ་བྱེད་པ་མངོན་ཕྲ་དང་། གཉིས་པ་གཞོག་ཕྲ་ནི། ཚིག་ཟུར་གྱིས་ཕན་ཚུན་མི་མཐུན་པར་བྱེད་
པ༑ གསུམ་པ་ལྐོག་ཕྲ་ནི། མི་མཐུན་པ་གཉིས། གཅིག་གི་དྲུང་དུ་སོང་སྟེ། ཁྱོད་ཀྱིས་དེ་ལ་རྩིས་ཆེན་བྱེད་འདུག་ཀྱང་། དེས་ཁྱོད་ལ་

༄༅། །འདི་ལྟ་བུ་ཟེར་རོ་ཞེས་ཟེར་ནས་དེ་གཉིས་འབྱེད་པའོ། །འདི་དག་ལས་ཉེས་པ་ཆེ་ཤོས། དགེ་འདུན་ཕན་ཚུན་མི་མཐུན་པར་
བྱེད་པ་དང་། ཁྱད་པར་གསང་སྔགས་སྟོན་པའི་བླ་སློབ་བར་དང་། གྲོགས་མཆེད་ཕན་ཚུན་མི་མཐུན་པར་བྱེད་པ་ཉེས་པ་ཤིན་ཏུ་ཆེའོ། །གསུམ་
པ་ཚིག་རྩུབ་ནི། ཕ་རོལ་པོར་གནོད་འདོད་ཀྱིས། ཞེ་གཅོད་པའི་ཚིག་རྩུབ་པོར་སྨྲ་བ་སྟེ། དབྱེ་ན། ངོར་རྩུབ་པ། གཞོག་གིས་རྩུབ་པ། 
བརྒྱུད་དེ་རྩུབ་པ་གསུམ་ལས། དང་པོ་ངོར་རྩུབ་པ། ཞར་བ་འོན་པ་སོགས་མངོན་དུ་འབོད་ཅིང་། ཕ་རོལ་པོའི་སྐྱོན་དང་མཚང་ནས་བརྗོད་
པ་དང་། གཉིས་པ་གཞོག་གིས་རྩུབ་པ། ཚིག་རྩུབ་མོ་མ་ཡིན་ཀྱང་འཇམ་པོའི་སྒོ་ནས་ཚིག་ཀྱལ་དང་བསྲེས་ནས་ཕ་རོལ་པོ་ཡིད་མི་བདེ་བར་
བྱེད་པ་དང་། གསུམ་པ་བརྒྱུད་དེ་རྩུབ་པ། ཁོའི་མཛའ་བཤེས་སོགས་ཀྱི་དྲུང་དུ་ལྐོག་ནས་ངན་སྨྲས་བགྱིས་པའོ། །འདིའི་ཉེས་པ་ཆེ་ཤོས་

བླ་མ་དགེ་བའི་བཤེས་གཉེན་དྲུང་དུ་མི་སྙན་པ་སྣ་ཚོགས་བརྗོད་པ་ཡིན་ནོ། །བཞི་པ་ངག་ཀྱལ་ནི། དོན་མེད་པའི་གཏམ་འབྲེལ་མེད་བྱུང་རྒྱལ་
དུ་སྨྲ་བ་ཐམས་ཅད་སྟེ། དབྱེ་ན། ལོག་པའི་ངག་ཀྱལ། བདེན་པའི་ངག་ཀྱལ། འཇིག་རྟེན་པའི་ངག་ཀྱལ་གསུམ་ལས། དང་པོ་ལོག་
པའི་ངག་ཀྱལ། མུ་སྟེགས་པའི་ཆོས། བྲམ་ཟེའི་གསང་སྔགས་སོགས་ཆོས་མ་ཡིན་པ་ཆོས་སུ་སེམས་ནས་འདོན་པ་དང་། གཉིས་པ་
བདེན་པའི་ངག་ཀྱལ་ནི་མ་གུས་པ་དང་། སྣོད་མ་ཡིན་པ་ལ་ཆོས་བཤད་པ་དང་། གསུམ་པ་འཇིག་རྟེན་པའི་ངག་ཀྱལ་ནི། འཁྲིགས་ཚིག །
བྲེ་མོའི་གཏམ། གླུ་དང་གཞད། དམག་ཇག་གི་གཏམ་སོགས་འབྲེལ་མེད་སྣ་ཚོགས་སོ། །འདིའི་ནང་ནས་ཁྱད་པར་དུ་གཞན་ཁ་ཏོན་དང་
བཟླས་བརྗོད་བྱེད་པ་སོགས་སེམས་ཡེངས་བཅུག་ནས་འབྲེལ་མེད་ཀྱི་གཏམ་མང་པོ་སྨྲ་བ་ནི། དགེ་བ་ཅན་གྱི་ཚོགས་བཅག་པ་ཡིན། དགེ་

༄༅། །འདུན་གྱི་ཚོགས་གྲལ་དུ་ངག་འཁྱལ་སྣ་ཚོགས་སྨྲ་བ་ནི་ཉེས་པ་ཤིན་ཏུ་ཆེ། སྦྱིན་བདག་གི་ཚོགས་བསགས་ཆུད་གཟན་རང་ཉིད་
ཀྱང་བསྐྱེད་རྫོགས་དང་ལྡན་པ་ལྟ་ཅི། ཚིག་ཙམ་ཤེས་པ་མི་འདོན། ཆོ་གའི་སྙིང་པོ་བསྙེན་པ་ཡིན་པ་ལ། བསྙེན་མཚམས་སུ་བབས་ནས། 
ངག་འཁྱལ་གྱི་གཏེར་སྒོ་ཕྱེ། ཆགས་སྡང་གི་གཏམ་སྣ་ཚོགས་པས་དུས་འདའ། རང་གཞན་ཕུང་ལ་སྦྱོར། ཡོན་བདག་གིས་སྐྱོན་བརྟགས་
ནས་སྡོད་པའི་དཀོར་ཟན་རང་འདྲ་བ་ནི་དམྱལ་བའི་གཏིང་རྡོ་ཡིན་ནོ། །གསུམ་པ་ཡིད་ཀྱི་ལས་གསུམ་ལས། དང་པོ་བརྣབ་སེམས་ནི། སྤྱིར་
ཡུལ་དྲུག་ལ་ཆགས་སེམས་ཀྱིས་བརྣབ་ཅིང་བདག་གིར་བྱེད་པ་སྟེ། དབྱེ་ན། གཞན་གྱི་ལ་གནབ་པ། རང་གི་ལ་བརྣབ་པ། གཉིས་ཀ་མ་ཡིན་
པ་ལ་བརྣབ་པ་གསུམ་ལས། དང་པོ་གཞན་གྱི་ལ་བརྣབ་པ་ནི། གཞན་གྱི་ནོར་རྫས་ཡིད་དུ་འོང་བ་ལ། དེ་ངའི་ཡིན་ན་དགའ་བ་ལ་སྙམ་དུ་ཡང་

ཡང་ཡིད་ཀྱིས་བདག་གིར་བྱེད་ནས། དེ་ངས་ལོན་ཐབས་ཅི་ཡོད་སྙམ་པ་དང་། གཉིས་པ་རང་གི་ལ་བརྣབ་པ་ནི། རང་གི་རིགས་དང་
གཟུགས་ལོངས་སྤྱོད་ཡོན་ཏན་སོགས་ལ་ཆགས་ནས་མཆོག་འཛིན་གྱིས་བདག་གིར་བྱེད་པ་དང་། གསུམ་པ་གཉིས་ཀ་མ་ཡིན་པ་ནི། ས་
འོག་གི་གཏེར། རྒྱ་མཚོའི་གླིང་གི་ནོར་བུ་སོགས་རང་གཞན་ལ་དབང་དང་བདག་པ་བྱར་མེད་པ་དག །ང་ལ་ཡོད་ན་སྙམ་པའི་འདོད་པ་སྐྱེས་
པའོ༑ །གཉིས་པ་གནོད་སེམས་ནི། ཕ་རོལ་པོར་མི་བཟོད་པའི་སྡང་སེམས་ཀྱིས་བརྡེག་པ་སོགས་འདོད་པ་སྟེ། དབྱེན། འདས་
པའི་གནོད་སེམས་སོགས་དུས་གསུམ་མམ། མཁོན་འཛིན་གྱི་ཆ་ལས་བྱུང་བའི་གནོད་སེམས། ཞེ་སྡང་གི་ཆ་ལས་བྱུང་བའི་གནོད་སེམས། 
ཕྲག་དོག་གི་ཆ་ལས་བྱུང་བའི་གནོད་སེམས་དང་གསུམ་ལས། དང་པོ་མཁོན་འཛིན་གྱི་ཆ་ལས་བྱུང་བ་ནི། སྔར་རང་ལ་གནོད་པ་བྱས་པ་

༄༅། །སོགས་ཞེ་འཁོན་ཡོད་པ་སེམས་ལ་བཟུང་ནས་གསོད་སེམས་སོགས་འཆང་བ། གཉིས་པ་ཞེ་སྡང་གི་ཆ་ལས་བྱུང་བ་ནི། 
གཡུལ་ངོར་སོགས་སུ་ཕ་རོལ་པོར་གནོད་པ་བགྱིད་འདོད་པས་བརྡེག་པ་སོགས་དངོས་སམ་བརྒྱུད་ནས་གཞན་ལ་ཞེ་སྡང་དང་ཁོང་ཁྲོའི་སེམས་ཀྱིས་
ངས་འདི་དང་འདི་ལ་གནོད་པ་འདི་ལྟ་བུ་བྱའོ་སྙམ་པ་དང་། གསུམ་པ་ཕྲག་དོག་གི་ཆ་ནས་བྱུང་བའི་གནོད་སེམས་ནི། གཞན་ལ་དཔལ་འབྱོར་
ཡོད་ན་མི་དགའ་ཞིང་། འདི་མ་བདེ་མ་སྐྱིད་ན། འདི་ལ་ཡོན་ཏན་འདི་མེད་ན་ཅི་མ་རུང་སྙམ་པ་དང་། གཞན་ལ་མི་འདོད་པ་བྱུང་ན་དེ་ལ་
དགའ་བ་བསྒོམ་པ་སོགས་གཞན་ལ་གནོད་པར་སེམས་པའོ། །གསུམ་པ་ལོག་ལྟ་ནི། བདེན་པའི་ཡུལ་རྒྱུ་འབྲས་སོགས་ལ་ཕྱིན་ཅི་ལོག་གི་
བློས་རྟག་ཆད་སོགས་ལོག་པར་ལྟ་བ་སྟེ། དེ་ཡང་དགེ་བ་ལ་ཕན་ཡོན་དང་། སྡིག་པ་ལ་ཉེས་པ་མེད་དོ་སྙམ་ནས་རྒྱུ་འབྲས་མེད་པར་ལྟ་བ་

ཡིན༑ རྟག་ཆད་དུ་ལྟ་བ་ནི་མུ་སྟེགས་པ་སྟེ། དེ་ལ་འོད་སྲུངས་རྫོགས་བྱེད། གནག་ལྷས་བུ་དང་། ཡང་དག་རྒྱལ་བ་ཅན། ལྔ་བ་ཅན། 
ནོག་ཅན། གཉེན་གྱི་བུ་དང་དྲུག་གིས། ལྟ་ལོག་སུམ་བརྒྱ་དྲུག་ཅུ། ལྟ་བའི་རི་བོ་ཉི་ཤུ། འཇིག་ཚོགས་ཀྱི་ལྟ་བ་དྲུག་ཅུ་རྩ་གཉིས། 
རིག་བྱེད་བཞི་སོགས་མང་དུ་འདོད་པ་ཡོད་ཀྱང་བསྡུ་ན་ཏརྐ་སྡེ་ལྔ་སྟེ། ཡིད་བཞིན་མཛོད་ལས། སྟོན་པ་དྲུག་དང་འཇིག་ཚོགས་ཉི་ཤུ་དང་། །
དྲུག་ཅུ་རྩ་གཉིས་སུམ་བརྒྱ་དྲུག་ཅུ་དང་། །སྡེ་ཚན་བཅུ་གཅིག་ཏརྐ་སྡེ་ལྔའོ། །ཞེས་གསུངས། དེའང་བསྡུ་ན་རྟག་ཆད་གཉིས་སུ་འདུས་
པས༑ དང་པོ་རྟག་ལྟ་ནི། སངས་རྒྱས་པའི་བདག་མེད་མ་རྟོགས་ཏེ། སེམས་ལ་རྒྱུ་ཡོད་པར་འདོད་པའི་ལྟ་བ་ལྔ་སྟེ། རང་བཞིན་
རྒྱུར་འདོད་པ་དང་། དབང་ཕྱུག་རྒྱུར་འདོད་པ་དང་། ངོ་བོ་ཉིད་རྒྱུར་སྨྲ་བ་དང་། རྡུལ་ཕྲན་རྒྱུར་འདོད་པ་དང་། བྱེད་པ་པོ་རྒྱུར་འདོད་པ་

༄༅། །རྣམས་ཀྱིས་བདག་རྟག་པར་ལྟ་བ་དང་། འཇིག་རྟེན་གྱི་བྱེད་པོ་དབང་ཕྱུག་དང་ཁྱབ་འཇུག་སོགས་རྟག་པར་འདོད་དེ། ཚངས་
པའི་དྲ་བ་ལས། བུ་གཅིག་ཚངས་པ་མཆོག་ཏུ་བདེན། །རིག་པའི་དབང་ཕྱུག་མུ་མཐའ་ཡས། །འབའ་ཞིག་ཡོད་པར་སུ་སྨྲ་བ། །དེ་ནི་གྲོལ་
བ་ཆེན་པོ་ཡིན། །ཞེས་སོ། །གཉིས་པ་ཆད་པར་ལྟ་བ་འདོད་པ་ནི། ནང་པ་སངས་རྒྱས་པའི་སྟོང་གསལ་གཉིས་མེད་ཀྱི་དོན་མ་རྟོགས་པར་ཕྱི་
ནང་གི་ཆོས་ཐམས་ཅད་སྤང་ལ་ཤ་མོང་རྡོལ་བ་ལྟར་འདོད། དེ་ལ་དྲུག་སྟེ། རྒྱུ་མེད་ལ་འབྲས་བུ་ཡོད་པར་འདོད་པ། རྒྱུ་ཡོད་ལ་འབྲས་བུ་མེད་
པར་འདོད་པ། རྒྱུ་འབྲས་ལོག་པར་འདོད་པ། ཚེ་སྔ་ཕྱི་ཆད་པར་འདོད་པ། ལས་རྒྱུ་འབྲས་མེད་པར་འདོད་པ། ཡོན་ཏན་ཁྱད་པར་ཅན་
ཆད་པར་འདོད་པ་སྟེ། འདི་དག་གིས་འཇིག་རྟེན་དུ་བདེ་སྡུག་ལེགས་ཉེས་སྣ་ཚོགས་སུ་སྣང་བ་ཡང་ངོ་བོ་ཉིད་ཀྱིས་བྱུང་བ་ཡིན་གྱི། སྔོན་གྱི་

ལས་དང་། ཚེ་སྔ་ཕྱི་སོགས་མེད་ཟེར། དེ་སྐད་དུ། ཚངས་པའི་དྲ་བ་ལས། བཟང་མོ་རྒྱལ་མོ་སྔོ་བསང་མ། །མ་ཤི་ཚེ་ལ་དགའ་མགུར་སྤྱོད། །ཤི་
ནས་དེ་ཡི་སྤྱོད་ཡུལ་མིན། །མེ་ཤི་ཐལ་བ་རླུང་ཁྱེར་འདྲ། །སླར་སྐྱེ་བ་དག་ག་ལ་སྲིད། །ཅེས་སོ། །དེ་དག་གི་གཞུང་ལ་བདེན་པར་བཟུང་
ནས་དེའི་རྗེས་སུ་ཞུགས་པའམ། མིན་ཀྱང་རང་བཞིན་དུ་རྒྱལ་བའི་བཀའ། བླ་མའི་ལུང་། མཁས་པའི་གཞུང་། གང་ལའང་མི་བདེན་
ནོ་སྙམ་དུ་ཐེ་ཚོམ་དང་། སྒྲོ་སྐུར་བྱེད་པ་ཐམས་ཅད་ཀྱང་ལོག་ལྟ་ཡིན་ནོ། །ལོག་ལྟ་དེ་ལ་དབྱེ་ན་གསུམ་སྟེ། དང་པོ་ནི་དཀོན་མཆོག་ལ་
ལོག་པར་ལྟ་བས་མི་བདེན་པར་འཛིན་པ་དང་། གཉིས་པ་ནི་རྒྱུ་འབྲས་ལ་ལོག་པར་ལྟ་ནས་དགེ་སྡིག་ནི་བདེ་སྡུག་འབྱུང་བའི་རྒྱུར་ཁས་མི་ལེན་
པ་དང་། གསུམ་པ་ནི་བདེན་པའམ་ཆོས་དང་གང་ཟག་ལ་ཕྱོགས་རིས་ཀྱིས་ལོག་པར་ལྟ་བའོ། །དེ་ལྟར་མི་དགེ་བ་བཅུ་པོ་ལས་སྲོག་གཅོད་

༄༅། །དང་ལོག་ལྟ་གཉིས་པོ་འདི་སྡིག་ཆེ་སྟེ། དམྱལ་བ་མ་གཏོགས་སུ་ལའང་འཆི་བར་མི་འཚེར་བ་མེད་རང་སྲོག་འདི་ལས་གཅེས་པ་ཅུང་ཟད་
ཀྱང་མེད་པས་སྲོག་གཅོད་པ་སྡིག་པ་ཆེ། སེམས་ཅན་གཅིག་གི་སྲོག་བཅད་ཀྱང་སྲོག་ལན་ལྔ་བརྒྱ་འཇལ་དགོས། མ་ཟད་མདོ་དྲན་པ་ཉེར་བཞག་
ལས༑ སེམས་ཅན་གཅིག་གི་སྲོག་བཅད་ཀྱང་བར་གྱི་བསྐལ་པ་ཞིག་ཏུ་དམྱལ་བར་གནས་དགོས་གསུངས། ཁྱད་པར་དུ་དཀོན་མཆོག་གི་རྟེན་
བཞེངས༑ དགེ་བའི་ལས་བསག་པ། དགེ་འདུན་མཆོད་པ་ཚོགས་འཁོར་འབུལ་བ་སོགས་ལ་སེམས་ཅན་བསད་པའི་ཤ་ཁྲག་གཏོང་བ་ནི་དགེ་བ་
ལས་ཀྱང་སྡིག་པ་ཆེ་སྟེ། ཕ་དམ་པས། དཀོན་མཆོག་གི་རྟེན་སྡིག་སྡུག་གིས་བཞེངས། ཚེ་ཕྱི་མ་རླུང་ལ་བསྐུར། ཞེས་གསུངས། ལོག་
ལྟ་ནི་རྒྱུད་ལ་སྐད་ཅིག་སྐྱེས་ཀྱང་སྡོམ་པ་ཐམས་ཅད་གཏོང་། ནང་པའི་ཁྱུར་མི་ཚུད། དལ་བའི་ལུས་རྟེན་ཀྱང་མ་ཡིན་པར་འགྱུར་ཞིང་། རྒྱུད་

ལོག་ལྟས་བསླད་ཕྱིན་ཆད་དགེ་བ་བྱེད་པའང་ཐར་པའི་ལམ་དུ་མི་འགྲོ། སྡིག་པ་བྱས་པ་ཡང་བཤགས་པའི་ཡུལ་མེད་པ་ཡིན་ཏེ། སྲོག་གཅོད་
གོང་ན་སྡིག་གཞན་མེད། །མི་དགེ་བཅུ་ལས་ལོག་ལྟ་ལྕི། །ཞེས་སོ། །གཉིས་པ་ཡུལ་ལ་ལྟོས་པ་ལ། མཚམས་མེད་ལྔ་དང་། དེ་དང་ཉེ་
བ་ལྔའོ། །དང་པོ་ནི། ཕ་གསོད་པ། མ་གསོད་པ། དགྲ་བཅོམ་པ་གསོད་པ། དེ་བཞིན་གཤེགས་པའི་སྐུ་ལ་ངན་སེམས་ཀྱི་ཁྲག་ཕྱུང་བ། 
དགེ་འདུན་འཁོར་ལོའི་དབྱེན་བྱས་པའོ། །གཉིས་པ་ནི། ཕ་གསོད་པ་ལ་བྱང་ཆུབ་སེམས་དཔའ་ངེས་གནས་གསོད་པ་ཉེ། མ་གསོད་པ་ལ་
མའམ་དགྲ་བཅོམ་མ་སུན་ཕྱུང་བ་ཉེ། དགྲ་བཅོམ་པ་གསོད་པ་ལ་ཉན་ཐོས་སློབ་པ་རྒྱུན་ཞུགས་གསོད་པ་ཉེ། སངས་རྒྱས་སྐུ་ལ་ངན་སེམས་ཀྱི་
ཁྲག་ཕྱུང་བ་ལ། སྐུ་གསུང་ཐུགས་རྟེན་བཅགས་བརྡུང་བྱེད་པ་དང་བཀའ་བཙོང་པ་ཉེ། དགེ་འདུན་གྱི་བར་དབྱེན་ལ་དགེ་འདུན་གྱི་དཀོར་

༄༅། །འཕྲོག་པ་ཉེ་བའོ། །གསུམ་པ་ཡུལ་དང་བྱ་བ་གཉིས་ཀ་ལ་ལྟོས་པ་ལ། ལྕི་བཞི། ལོག་བརྒྱད། ཁ་ན་མ་ཐོ་བའོ། །
དང་པོ་ལྕི་བཞི་ལ། ལོག་པའི་ལྕི་བ། ཉམས་པའི་ལྕི་བ། སྨད་པའི་ལྕི་བ། སྐུར་བའི་ལྕི་བ་དང་བཞི། དང་པོ་ལོག་པའི་ལྕི་བ་ལ་བཞི། 
སྒོམ་ཆེན་པའི་ཕྱག་ལྕི། སྒོམ་བསྒྲུབ་མཁན་གྱི་ཟས་ལྕི། གསང་སྔགས་མཁན་གྱི་ནོར་ལྕི། ཡོན་ཏན་ཅན་གྱི་གོང་ལྕི་བའོ། །གཉིས་པ་ཉམས་
པའི་ལྕི་བ་བཞི་ནི། མི་ཆོས་ལ་མནའ་ལྕི། ཉན་ཐོས་ལ་འདུལ་ཁྲིམས་ལྕི། བྱང་སེམས་ལ་བསླབ་པ་ལྕི། གསང་སྔགས་ལ་དམ་ཚིག་ལྕི་
བའོ༑ །གསུམ་པ་སྨད་པའི་ལྕི་བ་བཞི་ནི། གཏི་མུག་གི་དབང་གིས་འཕགས་པའི་སྐུ་ལ་སྨད་པ། ང་རྒྱལ་གྱི་དབང་གིས་བདེན་པའ་ཚིག་ལ་སྨད་
པ༑ ཕྲག་དོག་དབང་གིས་གཞན་གྱི་ཡོན་ཏན་ལ་སྨད་པ། ཕྱོགས་རིས་དབང་གིས་ལྷ་ལ་བླང་དོར་བྱས་པ་ལྕི་བའོ། །བཞི་པ་སྐུར་པའི་ལྕི་བ་

བཞི་ནི། མཉམ་ཉིད་ཆོས་ལ་ཁྱད་འདོན། རང་བཞིན་དག་ལ་འགལ་འཛུག །མི་དགེ་བཅུ་ལ་ལོག་ལྟ། མཚམས་མེད་ལྔ་ལ་ཁྲག་ཕྱུང་ལྕི་
བའོ༑ །གཉིས་པ་ལོག་པ་བརྒྱད་ནི། རྡོ་རྗེ་ཐེག་པ་གསང་སྔགས་ལ་ལོག་ན་རྡོ་རྗེ་དམྱལ་བར་སྐྱེ། ལྟ་བ་ལོག་ན་ཡི་དྭགས་གནས་སུ་སྐྱེ། 
སྤྱོད་པ་ལོག་ན་བྱོལ་སོང་དུ་སྐྱེ། ཕྲིན་ལས་ལོག་ན་གཤིན་རྗེར་སྐྱེ། མཆོད་རྫས་ལོག་ན་མུ་སྟེགས་གནས་སུ་སྐྱེ། དམ་རྫས་ལོག་ན་དུད་འགྲོར་
སྐྱེ༑ སྔགས་ལོག་ན་བར་ཆད་དུ་འགྲོ། བདེན་པ་ལོག་ན་རུ་ཏྲར་སྐྱེ་བའོ། །གསུམ་པ་ཁ་ན་མ་ཐོབ་གསུམ་ནི། དང་པོ་མི་དགེ་བའི་ལས་
འཇིག་རྟེན་ན་གྲགས་ཤིང་སྨད་པའི་གནས་སུ་གྱུར་པ་ནི། འཇིག་རྟེན་པའི་ཁ་ན་མ་ཐོ་བ་དང་། གཉིས་པ་རང་བཞིན་ངང་ངམ་ཤུགས་ཀྱི་མི་དགེ་བར་
གྱུར་ཚད་ནི། རང་བཞིན་གྱི་ཁ་ན་མ་ཐོ་བ་དང་། གསུམ་པ་སོ་བྱང་སྔགས་ཀྱི་སྡོམ་པ་གསུམ་གྱི་བཅས་པའི་ལྟུང་བ་ཐམས་ཅད་ནི། བཅས་

༄༅། །པའི་ཁ་ན་མ་ཐོ་བའོ། །དེ་ལྟ་བུའི་མི་དགེ་བའི་ངོ་བོ་དེ་དག་གང་གིས་བསྐྱེད་ན། ཀླུ་སྒྲུབ་ཀྱིས། འདོད་ཆགས་ཞེ་སྡང་གཏི་མུག་
གསུམ༑ །དེས་བསྐྱེད་པ་ནི་མི་དགེ་བའོ། །ཞེས་གསུངས་པས། མི་དགེ་བའི་ལས་ཐམས་ཅད་རྒྱུ་སེམས་བྱུང་ཉོན་མོངས་པ་དུག་གསུམ་གྱིས་
ཀུན་ནས་བསླང་བའོ། །རྫོགས་ཚུལ་ནི་དགེ་བའི་སྐབས་བཞིན་ནོ། །གསུམ་པ་ལུང་མ་བསྟན་གྱི་ལས་ནི། རྣམ་སྨིན་སྐྱེས་ཞེས་པ་སྣོད་བཅུད་ཀྱི་
སྣང་བ་དང་། སྤྱོད་ལམ་པ་ཞེས་པ་འགྲོ་འདུག་ཉལ་འཆག་གི་སྤྱོད་ལམ་བཞི་དང་བཟའ་བཏུང་བཤང་གཅི་འདོར་སོགས་ཡིན། བཟོ་ཡི་གནས་ཞེས་པ་
གོས་དང་ཤིང་དང་མགར་སོགས་བཟོ་ཡི་ལས་དང་། སྤྲུལ་པའི་སེམས་ཞེས་པ། ལྷ་གཞན་འཕྲུལ་དབང་བྱེད་ཀྱི་སྤྲུལ་སེམས་ལྟ་བུ་རྣམས་ཡིན། 
འདི་དག་དགེ་སྡིག་གང་དུའང་ལུང་དུ་མ་བསྟན་པ་ཡིན་པས་ན་དེ་སྐད་ཅེས་བྱ། དེའང་སྡིག་པ་མིན་པའི་ཆ་ནས་བཟང་ཡང་། དགེ་བ་མིན་པའི་ཆ་

ནས་བྱས་པ་དོན་མེད་ཡིན་པས། ལས་དེ་དག་འདུན་པས་དགེ་བའི་ཕྱོགས་སུ་བསྒྱུར་ཤེས་དགོས་སོ། །གསུམ་པ་ས་མཚམས་ལ། བྱ་བའི་
ངོས་ནས་དབྱེ་བ་དང་། འཕེན་རྫོགས་ཀྱི་སྒོ་ནས་དབྱེ་བའོ། །དང་པོ་བྱ་བའི་ངོས་ནས་དབྱེ་བ་ལ། དཀར་པོའི་ལས། ནག་པོའི་ལས། 
འདྲེས་མའི་ལས་དང་གསུམ་ལས། དང་པོ་དཀར་པོའི་ལས་ནི། དགེ་སྡིག་གང་ཡང་སྦྱོར་དངོས་རྗེས་གསུམ་ཀ་དགེ་ན། གཅིག་ཏུ་དཀར་
བའི་ལས་དང་། གཉིས་པ་གསུམ་ཀ་མི་དགེ་ན་གཅིག་ཏུ་གནག་པའི་ལས་དང་། གསུམ་པ་བསམ་སྦྱོར་དཀར་ནག་འདྲེས་ན་འདྲེས་མའི་
ལས་ཏེ། དེའང་བསམ་པ་དཀར་ལ་སྦྱོར་བ་གནག་པ་སེམས་ཅན་མང་པོ་བསྐྱབ་ཕྱིར་འཚེ་བ་པོ་གཅིག་གསོད་པ་ལྟ་བུ་དང་། བསམ་པ་
གནག་ལ་སྦྱོར་བ་དཀར་བ་གཞན་ལ་མནན་གཏད་བྱེད་པ་ལྟ་བུ་ཡིན་ཏེ། བསམ་པའི་དབང་གིས་སྔ་མ་བླང་བྱ་དང་ཕྱི་མ་སྤང་བྱའོ། །གཉིས་

༄༅། །པ་འཕེན་རྫོགས་ཀྱི་སྒོ་ནས་དབྱེ་ན་མུ་བཞི་ལས། གཉིས་ཀ་དགེ་བ། གཉིས་ཀ་མི་དགེ་བ། འཕེན་བྱེད་དགེ་བས་རྫོགས་བྱེད་
མི་དགེ་བ། འཕེན་བྱེད་སྡིག་པས་རྫོགས་བྱེད་དགེ་བར་རྫོགས་པ་དང་བཞི། དང་པོ་གཉིས་ཀ་དགེ་བ་ནི། འཕེན་བྱེད་དགེ་བ་སྟོབས་ལྡན་གཅིག །
རྫོགས་བྱེད་དགེ་བ་ཕྲ་མོ་འགའ་ཞིག་གིས་རྫོགས་པས་རྣམ་སྨིན་ལ་མཚམས་སྦྱོར་ཚུལ་མཐོ་རིས་འབྱོར་ལྡན་གྱི་ལུས་ཐོབ་པ་ལྟ་བུ། གཉིས་པ་གཉིས་
ཀ་མི་དགེ་བ། འཕེན་བྱེད་སྡིག་པ་སྟོབས་ལྡན་གཅིག་ལ། རྫོགས་བྱེད་སྡིག་པ་ཕྲ་མོ་འགའ་ཞིག་གིས་རྫོགས་པ། རྣམ་སྨིན་ལ་མཚམས་
སྦྱོར་ཚུལ། དམྱལ་བའི་སེམས་ཅན་ལྟ་བུ། གསུམ་པ་འཕེན་བྱེད་དགེ་བས་འཕངས། རྫོགས་བྱེད་སྨོན་ལོག་ལྟ་བུའི་རྫོགས་པ། ཡི་དྭགས་
ཀྱི་རྗེ་མོ་ལྟ་བུ་འམ། མི་དབུལ་པོའམ་ནད་པ་ལྟ་བུ། བཞི་པ་འཕེན་བྱེད་སྡིག་པས་འཕངས་ཀྱང་རྫོགས་བྱེད་བཤགས་པ་ལྟ་བུའི་རྫོགས་པ། ལྷའི་

བུ་ཕག་ཏུ་སྐྱེ་འགྱུར་སངས་རྒྱས་ལ་སྐྱབས་སུ་སོང་བས་ཕག་གི་སྐྱེ་གནས་ལས་ལྡོག་པ་དང་། དུད་འགྲོ་ཀླུ་ཕྱུག་པོ་ལྟ་བུའོ། །འཕེན་རྫོགས་ཀྱི་
ལས་འདི་ལ་གཞུང་གཞན་ན་བཤད་ཚུལ་ཅུང་མི་འདྲ་བའང་ཡོད་དོ། །བཞི་པ་ལྕི་ཡང་ལ། བྱེད་པ་པོའི་དབང་གིས་དབྱེ་བ། བསམ་པའི་
དབང་གིས་དབྱེ་བ། དགེ་སྡིག་སྟོབས་ཆེ་ཆུང་གིས་དབྱེ་བ་དང་གསུམ། དང་པོ་བྱེད་པ་པོའི་དབང་གིས་དབྱེ་ན། དགེ་མི་དགེ་ལུང་མ་བསྟན་
གྱི་ལས་གསུམ་པོ་དེ་རང་གིས་བགྱིས་པ་དང་། གཞན་ལ་བགྱིད་བཅུག་པ། གཞན་གྱིས་བགྱིས་པ་ལ་རྗེས་སུ་ཡི་རང་བ་གསུམ་ཡོད། དེ་
གསུམ་གང་ལྟར་ཡིན་ཡང་དགེ་སྡིག་རིལ་པོ་རེ་ཐོབ་པས་ལྕི་ཡང་མཉམ་པར་མདོ་ལས་གསུངས། གཉིས་པ་བསམ་པའི་དབང་གིས་དབྱེ་བ་
ལ༑ བསོད་ནམས་ཆ་མཐུན་དང་། ཐར་པ་ཆ་མཐུན་གཉིས། དང་པོ་བསོད་ནམས་ཆ་མཐུན་ནི། རང་དོན་དུ་ངན་སོང་གིས་འཇིགས་

༄༅། །ནས་མཐོ་རིས་ཀྱི་བདེ་བ་དོན་གཉེར་གྱི་བསམ་པས་སྦྱིན་པ་དང་། ཚུལ་ཁྲིམས་དང་། བསྒོམ་པ་ལས་བྱུང་བའི་བསོད་
ནམས་བྱ་བའི་དངོས་པོ་གསུམ་བསོད་ནམས་ཆ་མཐུན་གྱི་དགེ་རྩ་མཐོ་རིས་ཀྱི་རྒྱུ་སྐྱེས་བུ་ཆུང་ངུའི་ལམ་ཡིན། གཉིས་པ་ཐར་པ་ཆ་མཐུན་ལ། 
ཐེག་པ་ཆུང་ངུ་དང་། ཆེན་པོ་གཉིས། དང་པོ་ཐེག་པ་ཆུང་ངུའི། རང་དོན་དུ་འཁོར་བ་མཐའ་དག་ལས། ངེས་འབྱུང་གི་བློས་བདག་མེད་རྟོགས་
པའི་ཤེས་རབ་ཉི་ཚེ་བས་ཟིན་པའི་རང་ལམ་བསླབ་པ་གསུམ་གྱི་དགེ་རྩ་གང་བྱས་ཐེག་དམན་ཐར་པ་ཆ་མཐུན་སྐྱེས་བུ་འབྲིང་ཉན་རང་གི་ལམ་ཡིན། 
གཉིས་པ་ཐེག་པ་ཆེན་པོས་གཞན་དོན་རྫོགས་བྱང་དོན་གཉེར་གྱི་འདུན་པས་ཐབས་ཤེས་རབ་ཁྱད་པར་ཅན་གྱིས་ཟིན་པའི་བསླབ་གསུམ་གྱིས་བསྡུས་
པའི་དགེ་རྩ་གང་བྱས་ཐེག་ཆེན་ཐར་པ་ཆ་མཐུན་སྐྱེས་བུ་ཆེན་པོའི་ལམ་བསོད་ནམས་ཚད་མེད་པའི་བདག་ཉིད་ཅན་ཡིན་པར་མ་ཟད། རང་འདོད་

ཀྱི་འཁྲི་བ་རྩ་བ་ནས་མེད་ཅིང་། བཅོས་མིན་བྱང་ཆུབ་སེམས་ཀྱིས་རྩིས་ཟིན་ཕྱིན་ཆད་ལྟར་སྣང་ལུས་ངག་གི་མི་དགེ་བ་བདུན་ཡང་དོན་གྱི་དགེ་བ་ཡིན་
པས་རྒྱལ་སྲས་རྣམས་ལ་གནང་བ། དེད་དཔོན་སྙིང་སྟོབས་ཆེན་པོས་མི་ནག་མདུང་ཐུང་ཅན་བསད་པས་བསྐལ་པ་བདུན་ཁྲིའི་ཚོགས་རྫོགས་
པ་དང་། བྲམ་ཟེའི་ཁྱེའུ་སྐར་མ་ལ་དགའ་བས། བྲམ་ཟེའི་བུ་མོ་དང་ཁྱིམ་ཐབས་བྱས་པས་བསྐལ་པ་བཞི་ཁྲིའི་ཚོགས་རྫོགས་པ་ཡིན་པས། དེ་
ལྟ་བུ་ལ་གནང་བ་ཡིན་གྱི། རང་འདོད་ཀྱི་སྒོ་ནས་ཆགས་སྡང་རྨོངས་གསུམ་གྱིས་ཀུན་ནས་བསླངས་ཏེ་སྤྱོད་པ་ནི་སུ་ལའང་གནང་བ་མེད། མ་
བྱིན་པར་ལེན་པ་ཡང་ཕྱུག་པོ་སེར་སྣ་ཅན་གྱིས་ལོངས་སྤྱོད་བརྐུས་ནས། དེ་ཉིད་ཀྱི་ཆེད་དུ་དཀོན་མཆོག་མཆོད་པ་དང་། ངན་སློང་ལ་སྦྱིན་པར་
གཏོང་བ་སོགས་བྱེད་པའི་བྱང་སེམས་བློ་སྟོབས་ཆེན་པོས་རང་འདོད་རྩ་བ་ནས་མེད་པར་གནང་བ་དང་། རྫུན་སྨྲ་བ་ཡང་གསོད་པ་ལ་ཐུག་

༄༅། །པའི་སེམས་ཅན་གྱི་སྲོག་བསྲུང་བ་དང་། དཀོན་མཆོག་གི་དཀོར་སྲུང་བ་སོགས་ལ་ཆེད་དུ་གནང་བ་དང་། ཕྲ་མ་ནི་དཔེར་ན་
དགེ་བ་བྱེད་པའི་མི་ཞིག་ལ་སྡིག་པར་དགའ་བ་ཞིག་གིས་གྲོགས་མཐུན་བྱས་ནས་སྡིག་ལ་སྒྱུར་གྱིས་དོགས་ནས་དབྱེན་བྱེད་པ་ལྟ་བུར་གནང་བ་དང་། 
ཚིག་རྩུབ་ནི་འཇམ་པོས་མི་འདུལ་བ་ལ་བཙན་ཐབས་ཀྱིས་ཆོས་ལ་གཟུད་པ་དང་། གདམས་ངག་མཚང་ལ་རྒོལ་བ་སོགས་ཆེད་དུ་གནང་སྟེ།
ཇོ་བོས། བླ་མའི་མཆོག་མཚང་ལ་རྒོལ་བ་ཡིན། གདམས་ངག་གི་མཆོག་མཚང་ཐོག་ཏུ་འབེབས་པ་ཡིན། གསུངས། ངག་འཁྱལ་ཡང་། 
གཏམ་ལ་དགའ་བའི་མི་ཁ་ཅིག་སྨྲ་བ་བཅད་དེ་ཆོས་ལ་འཇུག་མི་ནུས་པར་ཐབས་ཀྱིས་བྲིད་དེ་ཆོས་སྒོར་གཞུག་པའི་ཆེད་དུ་གནང་བ་ཡིན་ནོ། །ཡིད་
ཀྱི་མི་དགེ་གསུམ། ཀུན་སློང་དགེ་བར་བསྒྱུར་དུ་མེད་པས་སུ་ལའང་མ་གནང་ངོ་། །དེས་ན་ཀུན་སློང་གཞན་ལ་འགྲན་སེམས་ཚུལ་འཆོས་གྲགས་

འདོད་ཆོས་བརྒྱད་སོགས་འདུག་ན་བརྟགས་ནས་ཀུན་སློང་ནན་གྱིས་བཅོས་ནས་བྱང་ཆུབ་སེམས་ཀྱིས་ཟིན་པར་བྱ་དགོས། ད་ལྟ་དུས་དབང་གིས། 
ཐོས་པ་བ་ཡིན་ན་ལོག་ལྟ་ཆེ། བསྒོམ་པ་བ་རྣམས་ཀྱིས་རྒྱུ་འབྲས་ཁྱད་གསོད་བྱེད་འདུག་པ་ནི། ལས་འབྲས་ལ་སྙིང་པོ་ལེན་མི་ནུས་པའི་
སྐྱོན་ཡིན་ཏེ། ཐོས་རྟགས་ཞི་ཞིང་དུལ་བ། བསྒོམས་རྟགས་ཉོན་མོངས་མེད་པ་ཞེས་གསུངས། ཨོ་རྒྱན་ཆེན་པོས། རྒྱལ་པོ་ཆེན་པོ་
ངའི་གསང་སྔགས་འདི་ལྟ་བ་གཙོ་ཆེ། ལྟ་བའི་ཕྱོགས་སུ་སྤྱོད་པ་མ་ཤོར་བར་མཛོད། དེ་ཤོར་ན་དགེ་སྟོང་སྡིག་སྟོང་ནག་པོ་ཁ་འབྱམས་
བདུད་ཀྱི་ལྟ་བར་འགྲོ། ཡང་སྤྱོད་པའི་ཕྱོགས་སུ་ལྟ་བ་མ་ཤོར་བར་མཛོད། དེ་ཤོར་ན་དངོས་པོ་དང་མཚན་མས་བཅིང་ནས་གྲོལ་བའི་དུས་
མེད༑ །ཅེས་གསུངས་སོ། །མདོར་ན་དུག་གསུམ་སོགས་ཉོན་མོངས་པས་ཀུན་ནས་བསླང་སྟེ་དེས་བསྐྱེད་ཕྱིན་ཆད་ལྟ་སྣང་དགེ་བ་དག་ཀྱང་

༄༅། །དོན་གྱིས་མི་དགེ་བར་གསུངས་ཏེ། ཡོན་ཏན་མཛོད་ལས། རྩ་བ་སྨན་དུ་མཆིས་ན་མྱུ་གུའང་སྨན། །རྩ་བ་དུག་ཡིན་མྱུ་གུ་
སྨོས་ཅི་དགོས། །བསམ་པ་དགེ་དང་མི་དགེ་བྱེ་བྲག་ལས། །དགེ་སྡིག་གཟུགས་བརྙན་ཆེ་ཆུང་རྗེས་མི་འགྲོ། །ཞེས་སོ། །གསུམ་པ་དགེ་སྡིག་
སྟོབས་ཆེ་ཆུང་གིས་དབྱེ་བ་ནི། བཤེས་སྤྲིང་ལས། རྟག་དང་མངོན་པར་ཞེན་དང་གཉེན་པོ་མེད། །ཡོན་ཏན་གཙོ་ལྡན་གཞི་ལས་བྱུང་བའི་
ལས༑ །དགེ་དང་མི་དགེ་རྣམ་ལྔ་ཆེན་པོ་སྟེ། །དེ་བས་དགེ་བ་སྤྱོད་ལ་ནན་ཏན་མཛོད། །ཅེས་གསུངས་པ་ལྟར། དགེ་སྡིག་གང་ཡང་། 
བསམ་སྦྱོར་གཉིས་ཀས་རྟག་ཏུ་བྱེད་པ། ནང་བསམ་པ་དགེ་བའམ་སྡིག་པར་ཞེན་པ། ཕྱི་ལུས་ངག་ཏུ་མངོན་ཞེན་དྲག་པོ་དང་། གཉེན་པོ་
མེད་པ་དགེ་སྡིག་གང་ཡང་འགྱོད་པ་མེད་ཅིང་ཡིད་རང་དང་བཅས་པས་བྱས་པ་དང་། ཡུལ་ཡོན་ཏན་གྱི་ཞིང་བླ་མ་དཀོན་མཆོག་གསུམ་དང་། གཙོ་

བོའི་ཞིང་ཕ་མ་དང་རིགས་ཀྱི་རྒན་པ་རང་ལ་དྲིན་ཆེ་བ་དང་། སྡུག་བསྔལ་བའི་ཞིང་ནད་པ་དང་། སྡུག་བསྔལ་ཅན་དང་། རང་ལ་ཡིད་རྟེན་
བྱེད་པ་སོགས་ལ་ཕན་གནོད་གང་བྱས་དང་། གཞན་ཡང་། རྟེན་དང་། བསམ་པ། དངོས་པོ། དུས་ཁྱད་པར་ཅན་ལ་བརྟེན་པའི་དགེ་
སྡིག་གང་ཡང་སྟོབས་ཆེ་བ་དང་། དེ་དག་གི་ལྡོག་ཕྱོགས་རྣམས་སྟོབས་ཆུང་བའི་ལས་སུ་ཤེས་དགོས་སོ། །དེ་སྐད་དུ། འཕགས་པ་དེ་
བཞིན་གཤེགས་པའི་མཛོད་ཀྱི་མདོ་ལས། འོད་སྲུང་ཕ་ཡང་ཡིན་ལ་རང་སངས་རྒྱས་ཀྱང་ཡིན། ཕ་གསོད་པ་འདི་ནི་སྲོག་གཅོད་པའི་ནང་ནས་
མ་རུངས་པའོ། །དཀོན་མཆོག་གི་དཀོར་ལ་འཕྲོག་པ་འདི་ནི་མ་བྱིན་པ་ལེན་པའི་ནང་ནས་མ་རུངས་པའོ། །མ་ཡང་ཡིན་ལ་དགྲ་བཅོམ་མའང་
ཡིན་པ་ལ་ཉལ་པོ་བྱས་པ་འདི་ནི་འདོད་པའི་ནང་ནས་མ་རུངས་པ་ཡིན་ནོ། །དེ་བཞིན་གཤེགས་པ་ལ་སྐུར་པ་འདེབས་པ་འདི་ནི་རྫུན་གྱི་ནང་ནས་

༄༅། །མ་རུངས་པ་ཡིན་ནོ། །དགེ་འདུན་གྱི་དབྱེན་བྱེད་པ་འདི་ནི་ཕྲ་མའི་ནང་ནས་མ་རུངས་པ་ཡིན་ནོ། །འཕགས་པ་རྣམས་ལ་མི་
སྙན་པར་བརྗོད་པ་འདི་ནི་ཚིག་རྩུབ་པོར་སྨྲ་བའི་ནང་ནས་མ་རུངས་པ་ཡིན་ནོ། །ཆོས་ཐོས་པར་འདོད་པ་རྣམས་རྣམ་པར་གཡེངས་པར་འདོད་པ་
འདི་ནི་ཚིག་ཀྱལ་པའི་ནང་ནས་མ་རུངས་པ་ཡིན་ནོ། །ཡང་དག་པར་སོང་བ་དང་ཞུགས་པ་རྣམས་ཀྱི་རྙེད་པ་འཕྲོག་པར་བསམ་པ་འདི་ནི་བརྣབ་
སེམས་ཀྱི་ནང་ནས་མ་རུངས་པ་ཡིན་ནོ། །མཚམས་མེད་པ་བྱེད་པ་ནི་གནོད་སེམས་ཀྱི་ནང་ནས་མ་རུངས་པ་ཡིན་ནོ། །ལྟ་བ་མཆོག་ཏུ་འཛིན་
པ་འདི་ནི་ལོག་ལྟའི་ནང་ནས་མ་རུངས་པ་ཡིན་ནོ། །ཞེས་གསུངས། འདི་དག་གི་ལྡོག་ཕྱོགས་དགེ་བ་ལ་སྦྱོར་ཤེས་པར་བྱའོ། །དེ་ཡན་ཆད་
ཀྱིས་རྒྱུ་བཤད་པ་སོང་། ལྔ་པ་འབྲས་བུ་བཤད་པ་ལ། མི་དགེ་བ་དང་དགེ་བའི་ལས་བཅུ་པོ་རེ་རེ་ལའང་བཞི་བཞི་སྟེ། དང་པོ་མི་དགེ་

བཅུའི་འབྲས་བུ་ལ། རྣམ་སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། དབང་གི་འབྲས་བུ། སྐྱེས་བུ་བྱེད་པའི་འབྲས་བུ་དང་བཞི། དང་པོ་
རྣམ་སྨིན་གྱི་འབྲས་བུ་ལ། ཀུན་སློང་གི་སྒོ་ནས་དང་། ངོ་བོའི་སྒོ་ནས་གཉིས། དང་པོ་ནི། མི་དགེ་བ་བཅུ་ཀུན་སློང་གི་སྒོ་ནས་འདོད་ཆགས་
ཀྱིས་ཡི་དྭགས། ཞེ་སྡང་གིས་དམྱལ་བ། གཏི་མུག་གི་དབང་གིས་བྱས་ན་དུད་འགྲོར་སྐྱེ། གཉིས་པ་ངོ་བོའི་སྒོ་ནས་མི་དགེ་བཅུ་ཆེ་འབྲིང་ཆུང་
ངུས་དམྱལ་བ་ཡི་དྭགས་དུད་འགྲོར་སྐྱེ་བར་གསུངས། གཉིས་པ་རྒྱུ་མཐུན་པའི་འབྲས་བུ་ལ། བྱེད་པ་རྒྱུ་མཐུན་དང་། མྱོང་བ་རྒྱུ་མཐུན་
གཉིས༑ དང་པོ་བྱེད་པ་རྒྱུ་མཐུན་ནི། བྱེད་ལས་མཐུན་པར་སྐྱེ་བ་སྟེ། སྔར་སྲོག་གཅོད་བྱེད་པ་ཞིག་ཡིན་ན། ད་ལྟ་བྱིས་པ་ཆུང་ངུའི་དུས་ནས་
གསོད་ལ་དགའ་བ་དང་། དུད་འགྲོ་ཡིན་ཡང་། ཁྲ་དང་སྤྱང་ཀི་སོགས་གསོད་ལ་དགའ་བ་དང་། སྔོན་མ་བྱིན་པ་ལེན་པ་ཞིག་ཡིན་ན། ད་ལྟ་

༄༅། །༄༅། །ཁ་ཅིག་རྐུ་ལ་དགའ། དུད་འགྲོ་ལའང་བྱི་བ་སོགས་རྐུ་ལ་དགའ་བས་མཚོན་སྔོན་སྤྱད་པའི་ལས་ཀྱི་ལྷག་མའམ། རྒྱུ་
མཐུན་པའི་འབྲས་བུ་ཡིན་པས། དེ་སྐད་དུ། སྔ་མ་གང་བྱས་ད་ལྟའི་ལུས་ལ་ལྟོས། ཕྱི་མ་གར་སྐྱེ་ད་ལྟའི་ལས་ལ་ལྟོས། །ཞེས་སོ། །
གཉིས་པ་མྱོང་བ་རྒྱུ་མཐུན་ནི། རྣམ་སྨིན་གྱི་འབྲས་བུ་གང་གིས་འཕངས་པས་ངན་སོང་གི་གནས་རིས་ལས་ཐར་ནས། མིའི་ལུས་རྟེན་ཐོབ་པའི་
དུས་མྱོང་སྟེ། ཡོན་ཏན་མཛོད་ལས། མྱོང་བ་རྒྱུ་མཐུན་མཐོ་རིས་ཐོབ་གྱུར་ཀྱང་། །རིམ་བཞིན་མི་དགེ་བཅུ་ལ་གཉིས་གཉིས་ལྡན། །ཞེས་
གསུངས་པས། སྔོན་སྲོག་གཅོད་བྱས་པའི་འབྲས་བུ་ད་ལྟ་ཚེ་ཐུང་ཞིང་ནད་མང་བ་འབྱུང་བས། ད་ལྟ་འཕྲལ་རྐྱེན་བཅོས་ཐབས་ལ་མི་བརྩོན་
པར༑ སྔོན་ལས་ལ་བཤགས་སྦྱངས་བྱ། མ་བྱིན་བླངས་པས། ལོངས་སྤྱོད་དབུལ་བ་དང་དགྲ་དང་ཐུན་མོང་པར་འགྱུར། དེས་ན་ད་ལྟ་

འབད་རྩོལ་རི་བོ་ཙམ་བྱེད་པ་ལས། བསོད་ནམས་མེ་སྟག་ཙམ་གསོག་པ་དགའ། ལོག་གཡེམ་འབྲས་བུ། ཁྱིམ་ཐབས་མི་མཛེས་ཤིང་
ལྷོད་པ་ཅན་དང་། དགྲ་ཟླ་ལྟ་བུ་འབྱུང་བས། ད་ལྟ་ཞེ་སྡང་སོགས་མི་བསྐྱེད་པར་སྔོན་ལས་སུ་ཤེས་པས་བཟོད་བསྲན་བྱ་དགོས་ཏེ། རྗེ་དམ་
པས༑ བཟའ་ཚང་མི་རྟག་ཚོང་དུས་མགྲོན་པོ་འདྲ། །ངན་ཤག་འཐབ་མོ་མ་བྱེད་དིང་རི་བ། །ཞེས་གསུངས། རྫུན་དུ་སྨྲ་བའི་རྒྱུ་མཐུན་ནི། རང་
ལ་སྐུར་འདེབས་མང་བ་དང་། གཞན་གྱིས་བསླུ་བར་བྱེད། ད་ལྟ་མ་ཉེས་ཁ་ཡོག་སོགས་འབྱུང་བ་ལ་ལས་སུ་ཤེས་པ་ལས་ཞེ་སྡང་དང་དན་
ཤག་མི་བྱ་སྟེ། འཇིགས་མེད་གླིང་པས། དགྲས་ལོག་སྒྲུབ་བྱས་ཀྱང་ཐུགས་དམ་གྱི་བོགས་འདོན། །གཏམ་མ་ཉེས་ཁ་ཡོག་དགེ་བསྐུལ་གྱི་
ལྕག་འདེབས། །འདི་ཆགས་ཞེན་འཇིགས་པའི་བླ་མ་རུ་འདུག་པས། །ཁོའི་དྲན་ལན་འཁོར་ཐབས་མེད་པ་རུ་གཟིགས་མཛོད། །ཅེས་སོ། །

༄༅། །ཕྲ་མའི་རྒྱུ་མཐུན། འཁོར་གཡོག་མི་མཐུན་པ་དང་། རང་ལ་རྒོལ་བ་སོགས་འབྱུང་། ད་ལྟ་དུད་ཚང་གི་གླ་གཡོག །བླ་མའི་
གྲྭ་ཚང་སོགས་ཕལ་ཆེར་མི་འདུམ་ཞིང་། སྨྲས་པ་མི་ཉན་པ་དང་། གཤིས་ངན་ཁོ་ནར་གནས་པ་ལ་མི་འཐབ་པར་ལས་ངན་ལ་འགྱོད་སེམས་དང་
བཅས་རང་གཞན་གྱི་མཁོན་པ་སྡུམ་པ་ལ་འབད་པར་བྱའོ། །ཚིག་རྩུབ་སྨྲས་པས་རྟག་ཏུ་མི་སྙན་པ་ཐོས་ཤིང་གང་སྨྲས་འཐབ་ཚིག་ཏུ་འགྱུར་བས། 
གཞན་ལ་ཞེ་སྡང་མི་སློང་། རྟག་ཏུ་འཇམ་པོར་སྨྲ། ཁྱད་པར་ཡུལ་གཉན་པ་ལ་ཚིག་ངན་དང་མིང་ངན་འདོག་ན་ཉེས་པ་ཆེ། སྔོན་བྲམ་ཟེ་སེར་
སྐྱས༑ སངས་རྒྱས་འོད་སྲུང་གི་དགེ་སློང་རྣམས་ལ། རྟའི་མགོ་ཅན་སོགས་ཚིག་ངན་སྨྲས་པས། ཆུ་སྲིན་ཉའི་རིགས་མགོ་བཅོ་བརྒྱད་ཡོད་
པར་སྐྱེས་པའི་ལོ་རྒྱུས་བཞིན་ནོ། །མ་ཟད་སྐྱེས་བུ་དམ་པར་ངན་སྨྲས་དང་སྐུར་པ་འདེབས་པ་ཤིན་ཏུ་མ་རུངས་པ་ཉེས་པ་ལྕི་བར་གསུངས་ཏེ། 

ཇི་སྐད་དུ། ཁམས་གསུམ་སེམས་ཅན་བསད་ལས་སྡིག་ཆེ་བ། །བྱང་ཆུབ་སེམས་དཔའ་རྣམས་ལ་སྐུར་པ་བཏབ། །དོན་མེད་སྡིག་ཆེན་
བསགས་པ་མཐོལ་ལོ་བཤགས། །ཞེས་གསུངས། ངག་ཀྱལ་བའི་རྒྱུ་མཐུན་གྱིས་རང་གིས་གང་སྨྲས་ཀྱང་གཞན་གྱིས་བདེན་པར་མི་འཛིན་
ཞིང་༑ མང་པོའི་ནང་ན་གཏམ་བཤད་པའི་སྤོབས་པ་ཆུང་བ་འབྱུང་། བརྣབ་སེམས་ཀྱི་རྒྱུ་མཐུན་པའི་འབྲས་བུ་ཡིད་ལ་བསམ་པ་མི་འདོད་
པ་ཐོག་ཏུ་འབབས། གནོད་སེམས་ཀྱིས་འཇིགས་ཤིང་སྐྲག་པ་དང་འཚེ་བ་མང་། ལོག་ལྟས་ལྟ་བ་ངན་པ་ལ་གནས་ཤིང་། གཡོ་སྒྱུས་རང་
གི་སེམས་འཁྲུགས་པ་འབྱུང་ངོ་། །གསུམ་པ་དབང་གི་འབྲས་བུ་ནི་ཡུལ་ལ་སྨིན་པ་སྟེ། ངལ་བསོ་ལས། སྲོག་བཅད་པས་ནི་ས་ཕྱོགས་གཟི་
བརྗིད་ཆུང་། །སྨན་ཤིང་ལོ་འབྲས་མེ་ཏོག་བཟའ་བཏུང་སོགས། །མཐུ་ཆུང་འཇུ་དཀའ་ཚེ་ལ་བར་དུ་གཅོད། །མ་བྱིན་ལེན་པས་ལོ་ཏོག་འབྲས་

༄༅། །མི་སྨིན། །སད་སེར་མུ་གེས་འཇིགས་པའི་ཡུལ་དུ་སྐྱེ། །ལོག་པར་གཡེམ་པས་བཤང་ལྕི་འདམ་རྫབ་ཁྲོད། །ལྗན་
ལྗིན་མི་གཙང་དྲི་ང་སྐྱེ་བའི་ཡུལ། །དོག་ཅིང་ཉམ་པ་ཉམས་མི་དགའ་བར་སྐྱེ། །རྫུན་གྱིས་ཡུལ་རྣམས་མི་མཐུན་འཇིགས་དང་བཅས། །འབྱོར་
པ་གཡོ་ཞིང་གཞན་གྱིས་བསླུ་བར་སྐྱེ། །ཕྲ་མས་ས་ཕྱོགས་བགྲོད་དཀའ་མཐོ་དམན་ཅན། །ངམ་གྲོག་གཡང་ས་གཅོང་རོང་ལ་སོགས་པ། །
རེག་ན་མི་བདེ་སྣ་ཚོགས་ཡུལ་དུ་སྐྱེ། །རྩུབ་མོས་སྡོང་དུམ་རྡོ་གསེག་ཚེར་མ་དང་། །རྡུལ་དང་ཉལ་ཉིལ་འབྲས་ངན་རྩུབ་པ་དང་། །ཚ་སྒོ་ལ་
སོགས་མི་དགེའི་ཡུལ་དུ་སྐྱེ། །ཀྱལ་པས་ལོ་འབྲས་མི་སྨིན་དུས་ཚིགས་ལོག །རིང་དུ་མི་བརྟན་མི་གནས་ཡུལ་དུ་སྐྱེ། །བརྣབ་སེམས་
འབྲས་སོགས་ཉུང་ཞིང་ཤུན་པ་མང་། །བཟང་པོའི་དུས་ཚིགས་འགྱུར་བ་མཐོང་བར་སྐྱེ། །གནོད་སེམས་ལོ་ཏོག་འབྲས་བུ་ཚ་ཞིང་ཁ། །རྒྱལ་

པོ་ཆོམ་ཀུན་མི་རྒོད་སྦྲུལ་ལ་སོགས། །རང་བཞིན་གནོད་པ་མང་བའི་ཡུལ་དུ་སྐྱེ། །ལོག་ལྟས་རིན་ཆེན་འབྱུང་ཁུང་མི་ལྡན་ཞིང་། །སྨན་ཞིང་མེ་
ཏོག་འབྲས་བུ་ཉུང་བ་དང་། །སྐྱབས་དང་སྐྱོབ་པ་དཔུང་གཉེན་མེད་པར་སྐྱེ། །ཞེས་སོ། །བཞི་པ་སྐྱེས་བུ་བྱེད་པའི་འབྲས་བུ་ནི། སྡིག་པ་
བསགས་པ་འགྱོད་སེམས་སོགས་གཉེན་པོ་མེད་པའི་བར་དེ་སྲིད་སྐད་ཅིག་རེ་ལ་རེ་རེ་འཕེལ་བས་འབྲས་བུ་སྨིན་དུས་དེ། ཡུན་རིང་ཐུང་ཅི་ཙམ་
མྱོང་བའི་གནས་ཚད་དོ། །གཉིས་པ་དགེ་བ་བཅུའི་འབྲས་བུ་ལ་བཞི་ལས། དང་པོ་རྣམ་སྨིན་གྱི་འབྲས་བུ་ནི། དགེ་བའི་ཕྱོགས་ལ་མ་ཆགས་
པའི་དགེ་པའམ། དགེ་བ་ཆེན་པོ་བསམ་གཟུགས་ཀྱི་ཏིང་ངེ་འཛིན་དང་འབྲེལ་ན། ཁམས་གོང་མ། ཞེ་སྡང་མེད་པའི་དགེ་བའམ། འབྲིང་
གིས་འདོད་ཁམས་ཀྱི་ལྷ་དང་། ལས་འབྲལ་མ་རྨོངས་པའི་དགེ་བའམ། དགེ་བཅུ་ཆུང་དུས། འདོད་ཁམས་ཀྱི་མིར་སྐྱེ་བར་གསུངས། འདོད་

༄༅། །ཆགས་སོགས་དུག་གསུམ་དང་འདྲེས་མའི་དགེ་བས། རིམ་པར་བྲེལ་ཕོང་མི། འཐབ་རྩོད་ལྷ་མིན། འཕོ་ལྟུང་འདོད་ལྷ་
གསུམ་དུ་སྐྱེ་བར་ཡང་བཤད་དོ། །གཉིས་པ་རྒྱུ་མཐུན་གྱི་འབྲས་བུ་ལ་གཉིས་ལས། བྱེད་པ་རྒྱུ་མཐུན་བྱེད་ལས་མཐུན་པར་བསྐྱེད། །ཅེས་པས། 
དགེ་བ་སྔ་མའི་བྱེད་པ་དང་། མཐུན་པར་ཕྱི་མ་ལའང་དེ་འདྲ་བ་གསོག་པར་སྤྲོ་བ་བྱེད་པ་སྟེ། སྲོག་གཅོད་སྤངས་པས་གཞན་ལ་བརྩེ་བ་དང་། མ་
བྱིན་ལེན་སྤངས་པས་སྦྱིན་པར་དགའ་ཞིང་རྒྱུད་བདེན་པར་གྱུར་པ་སོགས་འབྱུང་། མྱོང་བ་རྒྱུ་མཐུན་ནི། དགེ་བའི་རྒྱུ་བསགས་དུས། ཕ་རོལ་ལ་
ཕན་གདགས་པ་སོགས་ཅི་ཙམ་རྒྱུད་ལ་སྐྱེས་པ། དེའི་འགྱུར་དང་བཅས་འབྲས་བུ་སྨིན་དུས་རང་གིས་ཚུར་མྱོང་བ་ཡིན་ཏེ། སྲོག་གཅོད་སྤངས་པས་
ཚེ་རིང་ཞིང་ནད་ཉུང་། མ་བྱིན་ལེན་པ་སྤངས་པས། ལོངས་སྤྱོད་དང་ལྡན་ཞིང་དགྲ་རྐུན་མེད། འདོད་ལོག་སྤངས་པས་ཁྱིམ་ཐབས་མཛེས་ཤིང་

དགྲ་ཟླ་ཉུང་། རྫུན་སྤངས་པས་ཀུན་གྱིས་བསྟོད་ཅིང་བྱམས། ཕྲ་མ་སྤངས་པས་འཁོར་གཡོག་གུས། ཚིག་རྩུབ་སྤངས་པས་སྙན་
པར་ཐོས། ངག་འཁྱལ་སྤངས་པས་ཚིག་བཙུན། བརྣབ་སེམས་སྤངས་པས་བསམ་དོན་འགྲུབ། གནོད་སེམས་སྤངས་པས་འཚེ་
བ་དང་བྲལ། ལོག་ལྟ་སྤངས་པས་ལྟ་བ་བཟང་པོ་རྒྱུད་ལ་སྐྱེའོ། །གསུམ་པ་དབང་གི་འབྲེས་བུ་ནི། ཡུལ་ལ་སྨིན་པས། སྲོག་
གཅོད་སྤངས་པས་ས་ཕྱོགས་ལེགས་ཤིང་འཚེ་བ་དང་བྲལ། མ་བྱིན་ལེན་སྤངས་པས། ལོ་ཏོག་ལ་སད་སེར་མེད། བཟའ་ཤིང་འབྲས་
བུ་རྒྱས། མུ་གེ་མེད་པར་སྐྱེ། ལོག་གཡེམ་སྤངས་པས་ས་གཙང་ཞིང་ཡིད་དུ་འོང་བ། རྫུན་སྤངས་པས་འབྱོར་པ་ལྡན་ཞིང་རྟག་ཏུ་
ཡིད་དཔའ་བ་དང་མི་འཇིགས་པའི་ཡུལ་རྐྱེན་དང་འཕྲད། ཕྲ་མ་སྤངས་པས་ཡུལ་ཁོད་མཉམ་ཞིང་བགྲོད་བདེ་བ། ཚིག་རྩུབ་སྤངས་

༄༅། །པས་ཡུལ་ལ་ཚེར་མ་སོགས་མེད་པའི་འཇམ་པོ་དང་ས་ཕྱོགས་ཡིད་དུ་འོང་བ། ངག་འཁྱལ་སྤངས་པས་ཞིང་ས་བཟང་
ཞིང་འབྲས་བུ་འབྱུང་བ། དུས་ཚིགས་མཉམ་པར་སྐྱེ། བརྣབ་སེམས་སྤངས་པས་གནས་དུས་བཟང་ཞིང་ལོ་ཏོག་ལེགས་པར་སྐྱེ། གནོད་
སེམས་སྤངས་པས་རྟག་ཏུ་འཚེ་བ་མེད་ཅིང་འཇིགས་པ་དང་བྲལ། ལོག་ལྟ་སྤངས་པས་འབྱོར་པ་རྒྱས་ཤིང་སྐྱོབ་པ་རྟག་ཏུ་ཡོད་པར་སྐྱེའོ། །
རྒྱལ་པོ་གཏུམ་པོ་རབ་སྣང་ལ་གདམས་པའི་མདོ་ལས། རྒྱལ་པོ་ཆེན་པོ། སྲོག་གི་སྐྱབས་བྱས་པས་དགེ་བར་འགྱུར་ཏེ། བཀྲ་ཤིས་
ཤིང་ཡིད་དུ་འོང་བར་སྐྱེའོ། །སྦྱིན་པ་བཏང་བས་འབྲས་བུ་སྨིན་པར་སྐྱེའོ། །ཚངས་པར་སྤྱད་པས་ཡུལ་བསིལ་ལ་ནད་མེད་པར་སྐྱེའོ། །བདེན་
པ་དྲང་པོར་སྨྲས་པས་སད་དང་སེར་བ་མེད་སར་སྐྱེའོ། །འཐབ་པ་སྡུམ་པས་ཡུལ་གཙང་ལ་གཉན་སར་སྐྱེའོ། །འཇམ་པར་སྨྲས་པས་ཡུལ་

ཆུ་ཡོད་ཅིང་འཇམ་པར་སྐྱེའོ། །དོན་དང་ལྡན་པར་སྨྲས་པས་ཆར་ཆུ་དུས་སུ་འབབ་སར་སྐྱེའོ། །ཆགས་པ་ཆུང་བས་འབྲས་བུ་ལོ་ཏོག་ཆེ་ལ་
རྒྱས་སར་སྐྱེའོ། །བྱམས་པས་ནི་ཡུལ་འབྲས་བུ་སྔར་ལས་འཇམ་སར་སྐྱེའོ། །ཡང་དག་པའི་ལྟ་བས་ཡུལ་ཆེ་ལ་བཟང་བར་སྐྱེའོ། །ཞེས་
སོ༑ །བཞི་པ་སྐྱེས་བུ་བྱེད་པའི་འབྲས་བུ་ནི། དགེ་བའི་ལས་གང་བྱས་པ་དེ་མངོན་པར་འཕེལ་ནས། བསོད་ནམས་རྒྱུན་མི་ཆད་པར་
འབྱུང་བ་ཡིན་ཏེ། དགེ་བ་གང་བསགས་པ་ཁོང་ཁྲོ་སོགས་ཀྱིས་མ་བཅོམ་པ་ཞིག་དགོས་པ་ཤེས་པར་བྱའོ། །གཞན་ཡང་མདོ་ལས། ཚེ་འདི་
ལ་གཟུགས་མཛེས་པ་དང་། གཟུགས་སྡུག་པ་གང་ཡིན་པ་དེ་ནི། བཟོད་པ་བསྒོམ་པ་ལས་བྱུང་བའོ། །བྱད་བཞིན་མི་སྡུག་པ་གང་ཡིན་
པ་དེ་ནི། ཁོང་ཁྲོ་ལས་བྱུང་བའོ། །མིར་གྱུར་ཀྱང་ཡ་རབ་མཐོན་པོར་གྱུར་པ་གང་ཡིན་པ་དེ་ནི། གཞན་ལ་གུས་པར་བྱས་པ་ལ་འབྱུང་བ་

༄༅། །ཡིན་ནོ། །མ་རབ་ཏུ་གྱུར་པ་གང་ཡིན་པ་དེ་ནི། ང་རྒྱལ་བྱས་པའི་ལས་སོ། །ལུས་མཐོ་ཞིང་རིང་བ་རྣམས་ནི། གཞན་དག་
ལ་གུས་པ་དང་། བཀུར་བསྟི་བྱས་པ་ལས་འབྱུང་བའོ། །ལུས་ཐུང་བ་ནི་ཆོས་ལ་བརྙས་བཞག་བྱེད་པའི་ལས་སོ། །ལྐུགས་པ་ནི་ཆོས་ལ་སྐུར་
པ་འདེབས་པའི་ལས་སོ། །འོན་པ་ནི་ཆོས་ཐོས་པར་མི་དགའ་བའི་ལས་སོ། །མདོག་ནག་པ་ནི་དེ་བཞིན་གཤེགས་པའི་སྐུ་གཟུགས་དུ་བས་
བདུག་པའི་ལས་སོ། །རྐང་པ་ཞ་བ་ནི་མཁན་པོ་དང་སློབ་དཔོན་དང་བླ་མ་ལ་ལྡང་བ་མི་བྱེད་པའི་ལས་སོ། །སྒུར་པོ་ནི། ལྷ་དང་བླ་མར་རྒྱབ་
བསྟན་པའི་ལས་སོ། །གཉའ་ཐུང་བ་ནི་བླ་མ་དག་མཐོང་ནས་མཐོ་བསྐུང་ནས་བྲོས་པའི་ལས་སོ། །རྟག་པར་སྙིང་ན་བ་ནི། ཕ་རོལ་པོ་ལ་ཚིག་
ངན་རྒྱུན་དུ་སྨྲས་པའི་ལས་སོ། །ཚེ་རིང་བ་ནི། བྱམས་སེམས་དང་ལྡན་པའི་ལས་སོ། །ཚེ་ཐུང་བ་ནི་སེམས་ཅན་གྱི་སྲོག་མོད་པོ་བཅད་པའི་

ལས་སོ། །གཞན་གྱི་བྲན་གཡོག་ཏུ་གྱུར་པ་ནི། བུ་ལོན་མང་པོ་དགོས་པའི་ལས་སོ། །གཏམ་མི་རྟག་ཅིང་བློ་སྣ་ཡང་བ་ནི། སྔོན་སྤྲེའུ་
ལྟ་བུའི་ལུས་སུ་སྐྱེ་བའི་ལས་སོ། །མཛེ་དང་ཤུ་བའི་ནད་བྱུང་བ་ནི། སྐུ་གསུང་ཐུགས་ཀྱི་རྟེན་བཤིག་པའི་ལས་སོ། །ཞེས་གསུངས་སོ། །
དེ་ལྟ་བུའི་དགེ་སྡིག་གི་ལས་རྣམས་འཕྲལ་དུ་མི་མངོན་ཡང་ནམ་ཡང་ཆུད་མི་ཟ་ཞིང་། རྒྱུ་རྐྱེན་ཚོགས་ཤིང་འབྲས་བུ་མྱོང་བའི་དུས་ལ་བབ་ཚེ་
རང་ཐོག་ཏུ་འོང་ངེས་པས། རྒྱུན་དུ་བླང་དོར་མི་བརྗེད་པའི་དྲན་པ། སྒོ་གསུམ་གྱི་གནས་སྐབས་དགེ་བའམ་མི་དགེ་བར་རྟོགས་པའི་ཤེས་
བཞིན༑ འཇུག་ལྡོག་གི་གནས་ལ་གཟོབ་པ་ལྷུར་ལེན་པའི་བག་ཡོད་གསུམ་གྱི་སྒོ་ནས་སྒོ་གསུམ་སྤྱི་དང་ཁྱད་པར་མི་དགེ་བའི་རྟོག་ངན་སྐྱེ་ན། 
ལུས་ངག་གི་སྒོར་མ་ཐོན་པའི་སྔོན་དུ་ཐོལ་སྐྱེས་རྦད་ཆོད་དུ་བཏང་། འཕྲལ་དང་འཕྲལ་དུ་བཤགས་སྡོམ་བྱ། དགེ་བའི་རྟོག་པ་རེ་བྱུང་ན་དགའ་

༄༅། །ཞིང་ཡི་རང་བས་རྐྱེན་དབང་དུ་མི་གཏོང་བར་མཐུད་དེ་གོང་འཕེལ་དུ་བྱ། འཕྲལ་དུ་བསྔོ་སྨོན་གྱིས་རྒྱས་གདབ་སྤྱོད་ཡུལ་ཡོངས་སུ་
དག་པའི་མདོ་སྡེ་ལས་གསུངས་པ་ལྟར་ལུང་མ་བསྟན་གྱི་ལས་ཀྱང་། དགེ་ཕྱོགས་སུ་འདུན་པས་བསྒྱུར་བ་སོགས་སྒོ་གསུམ་དགེ་བ་འབའ་ཞིག་ཏུ་
འགྱུར་བའི་ཐབས་ལ་བརྩོན་པར་བྱ། དེའང་དགེ་སྡིག་གིས་ལས་འཕེལ་ཆེ་ཞིང་ཕྲ་མོ་རེས་ཀྱང་འབྲས་བུ་ཆེན་པོ་འབྱིན་པས་འདི་ཙམ་གྱིས་ཅི་བྱ་སྙམ་
དུ་དགེ་བ་ཕྲ་མོར་བརྙས་པར་མི་བྱ་སྟེ། རྒྱལ་པོ་ང་ལ་ནུས་སྔོན་དབུལ་པོར་གྱུར་པའི་ཚེ། སངས་རྒྱས་གསོད་སྐྱབས་ལ། སྲན་མ་སྤར་གང་
གཏོར་བས་བཞི་ལྷུང་བཟེད་དུ་སོང་། གཉིས་ཐུགས་ཀར་ཕོགས་པའི་རྣམ་སྨིན་གྱིས་འཛམ་གླིང་གི་འཁོར་བསྒྱུར་ཆེན་པོར་སྐྱེས། བཞི་ལྷུང་
བཟེད་དུ་ལྷུང་བའི་འབྲས་བུ་གླིང་བཞིར་ལོ་བརྒྱད་ཁྲིར་རྒྱལ་པོ་བྱས། གཉིས་ཐུགས་ཀར་ཕོགས་པའི་གཅིག་གི་འབྲས་བུ་རྒྱལ་ཆེན་བཞིའི་བདག་པོ་

ལོ་བརྒྱད་ཁྲིར་བྱས། གཅིག་གི་འབྲས་བུ་སུམ་ཅུ་རྩ་གསུམ་དུ་བརྒྱ་བྱིན་སོ་བདུན་བརྗེས་པའི་བར་ལ་བརྒྱ་བྱིན་གྱི་རྒྱལ་སྲིད་ཕྱེད་ལ་དབང་བྱས་པ་ཡིན། 
དེ་སྐད་དུ། ཡོན་ཏན་མཛོད་ལས། ཇི་ལྟར་ས་བོན་ཡུངས་འབྲུ་ཙམ་པའི་ཤིང་། །ཨ་ཤོ་ཏ་ཡི་འབྲས་བུ་ལོ་དུས་སུ། །ཡལ་ག་རེ་ལའང་དཔག་ཚད་
ཙམ་འཕེལ་བས། །དགེ་སྡིག་གཟུགས་བརྙན་འཕེལ་བའི་དཔེར་མི་ཕོད། །ཅེས་སོ། །དེ་བཞིན་དུ། སྡིག་པ་ཕྲ་མོ་ལའང་ཕན་གནོད་མེད་
སྙམ་ནས་བརྙས་པ་སྤང་དགོས་ཏེ། སྔོན་སངས་རྒྱས་འོད་སྲུང་གི་དགེ་སློང་ཞིག་གིས་ལམ་ཁ་རུ་ཤིང་ཨེ་ལེའི་འདབ་ཀྱི་སྡོང་པོ་ཡོད་པར་ཆོས་གོས་
འཐོགས་པའི་རྐྱེན་གྱིས། ཤིང་དེ་བཅད་པའི་ལས་ཀྱིས། ཀླུ་རྒྱལ་ཨེ་ལེའི་འདབ་ཏུ་སྐྱེ་བ་བཞིན་ཏེ། ཞི་བ་ལྷས། སྐད་ཅིག་གཅིག་བྱས་
སྡིག་པས་ཀྱང་། །བསྐལ་པ་མནར་མེད་གནས་གྱུར་ན། །ཐོག་མེད་འཁོར་བར་བསགས་སྡིག་གིས། །བདེ་འགྲོར་མི་འགྲོ་སྨོས་ཅི་དགོས། །

༄༅། །ཞེས་སོ། །དྲུག་པ་ལས་འབྲས་ལ་ཡིད་ཆེས་བསྒོམ་པའི་ཕན་ཡོན་ནི། དགེ་བ་གང་བྱས་ཤུགས་ཀྱིས་དམ་པ་གསུམ་དང་
འབྲེལ་ཞིང་། ཇི་སྐད་དུ། དགེ་བ་ཅན་སྨན་གྱི་སྡོང་པོ་དང་འདྲ། གང་བསྟེན་བསྟེན་པ་ཀུན་རྒྱལ་ནས་གདའ། སྡིག་པ་ཅན་དུག་གི་སྡོང་པོ་
དང་འདྲ། གང་བསྟེན་བསྟེན་པ་ཀུན་བརླགས་ནས་གདའ། ཞེས་གསུངས་པ་ལྟར། རང་གི་བློ་ལས་སུ་རུང་བའི་མཐུ་ལ་བརྟེན་ནས་འབྲེལ་
ཚད་བློ་ཁ་ཆོས་ཕྱོགས་སུ་བསྒྱུར་ནུས་ཤིང་རང་གཞན་གྱི་དགེ་བ་བརླབས་པོ་ཆེ་གོང་ནས་གོང་དུ་འཕེལ། སྐྱེ་དང་ཚེ་རབས་ཐམས་ཅད་དུ་ངན་འགྲོ་
ལོག་པར་ལྟུང་བའི་སྐྱེ་གནས་སུ་མི་སྐྱེ་ཞིང་། མཐོ་རིས་ཀྱི་རྟེན་ཁྱད་པར་ཅན་ཐོབ། ཆོས་ལྡན་གྱི་གང་ཟག་དེ་གང་དུ་གནས་པའི་ཡུལ་ཕྱོགས་
ཙམ་དུ་ཡང་དགེ་ཞིང་བཀྲ་ཤིས་ཤིང་རྟག་ཏུ་ལྷའི་བསླུང་བར་འགྱུར་རོ་ཞེས་འཇིགས་མེད་ཆོས་ཀྱི་དབང་པོས་གསུངས་སོ། །དེ་སྐད་དུ། ཆེད་དུ་

བརྗོད་པའི་ཚོམ་ལས། བསོད་ནམས་ཆུང་ངུ་བྱས་པས་ཀྱང་། །འཇིག་རྟེན་ཕ་རོལ་བདེ་ཆེན་འདྲེན། །དོན་ཆེན་དག་ཀྱང་བྱེད་འགྱུར་ཏེ། །འབྲུ་
རྣམས་ཕུན་ཚོགས་སྨིན་པ་བཞིན། །ཞེས་གསུངས་སོ། །དེ་ཡན་ཆད་ཀྱིས་ལས་རྒྱུ་འབྲས་བཤད་པ་སོང་ངོ་།། ༈ །།བཞི་པ་འཁོར་
བའི་སྡུག་བསྔལ་ལ་བསམ་སྟེ་ངེས་འབྱུང་བྱམས་བརྩེ་ལ་བློ་སྦྱོང་བ་ནི། དལ་འབྱོར་རྙེད་དཀའི་སྐབས། རིགས་དྲུག་ནང་ནས་དལ་འབྱོར་
རྙེད་དཀའ་ཞིང་༔ ཞེས་པས། རིགས་དྲུག་གི་སྡུག་བསྔལ་མདོར་བསྟན་པའི་ཤུགས་ཀྱིས། འདིར་རྒྱས་པར་བཤད་པ་ལ། འཁོར་བ་
སྡུག་བསྔལ་གྱི་རང་བཞིན་སྤྱིར་བསྟན་པ། བྱེ་བྲག་རིགས་དྲུག་གི་སྡུག་བསྔལ་སོ་སོར་བཤད་པ། ཐམས་ཅད་སྡུག་བསྔལ་གྱི་རང་བཞིན་
ཡིན་ཚུལ་ལ་སེམས་པ། དེ་བསྒོམ་པའི་དགོས་ཆེད་བསྟན་པའོ། །དང་པོ་འཁོར་བ་སྡུག་བསྔལ་གྱི་རང་བཞིན་སྤྱིར་བསྟན་པ་ལ། ལས་

༄༅། །ལ་བརྟེན་ནས་འཁྲུལ་ཚུལ། ལས་ཀྱི་འབྱུང་ལུགས་སྣ་ཚོགས། འཁྲུལ་པ་སྡུག་བསྔལ་གྱི་རང་བཞིན་ཡིན་ཚུལ་ལོ། །
དང་པོ་ལས་ལ་བརྟེན་ནས་འཁྲུལ་ཚུལ་ནི། གཞི་བདེ་གཤེགས་སྙིང་པོ་ཆོས་ཉིད་འདུས་མ་བྱས་པའི་རང་བཞིན་སྤྲོས་པ་ཐམས་ཅད་དང་བྲལ་བའི་ངང་། 
དཔེ་རྒྱ་མཚོ་རླབས་ཀྱིས་མ་བསྐྱོད་པ་ལྟ་བུ་དེ་ལ། རང་གི་རང་མ་རིག་པའི་རྟོག་པ་ཆུ་ལ་རྟོགས་མ་ལངས་པ་བཞིན་དུ། ལྷན་ཅིག་སྐྱེས་པའི་མ་
རིག་པས་ནོན་ཏེ། དཔེ་རི་བོས་སྲོག་ཆགས་ནོན་པ་ལྟར་སྡུག་བསྔལ་ལོ། །ཇི་སྐད་དུ་གསང་བ་སྙིང་པོ་ལས། ཨོཾ་མ་ཧོ་བདེ་གཤེགས་སྙིང་
པོ་ལས། །རང་གི་རྣམ་རྟོག་ལས་ཀྱིས་འཁྲུལ། །ཞེས་དང་། སྤར་ཁབ་ལས། སེམས་རང་བཞིན་གྱི་འོད་གསལ་བ་ཡིན་ཀྱང་། ངེས་པའི་
ཤེས་པ་མ་སྐྱེས་པ་ནི། ལྷན་ཅིག་སྐྱེས་པའི་མ་རིག་པའོ། །ཞེས་པས། དཔེ་གསེར་དང་གཡའི་ཚུལ་ལོ། །དེ་ལྟར་མ་རྟོགས་པའི་སྟེང་དུ། 

ཀུན་ཏུ་བཏགས་པའི་མ་རིག་པའི་ང་བདག་གི་འཛིན་པ་ཞུགས་ཏེ་འཁྲུལ། འཁྲུལ་པའི་རྐྱེན་ལས་དང་ཉོན་མོངས་པས་བྱས་ནས། ཐོ་ཡོར་ལ་མི་
ལྟར་ང་མེད་པ་ལ་ངར་བཏགས་ནས། སྣང་བ་ལོག་པས་རིགས་དྲུག་གི་འཁྲུལ་སྣང་ཐ་དད་དུ་ཤར་རོ། །དེ་ལ་ལས་ཀྱི་གཞི་ནི། ལས་གཏན་ལ་
དབབ་པའི་མདོ་ལས། ཀུན་དགའ་བོ། ལས་ཀྱི་གཞི་ནི། མ་རིག་པས་བྱས་པ་ཡིན་ཏེ། རིག་ན་ལས་མི་སྨིན་པའི་ཕྱིར་རོ། །དགའ་བོ་
ལས་ཀྱི་དཔེ་ནི། རྩིགས་པ་ལ་རི་མོ་བྱེད་པ་དང་འདྲ་སྟེ། མེད་བཞིན་དུ་སྣང་ངོ་། །ལས་ཀྱི་རྐྱེན་ནི་སེམས་ཀྱིས་བྱས་པ་ཡིན་ཏེ། སེམས་ནི་
ཉ་དང་འདྲ་སྟེ་སྲིད་པའི་རྒྱ་མཚོ་ན་འཕྱོ་བ་ཡིན་ནོ། །སྒོམ་པ་དང་འདྲ་སྟེ་གང་བསྟེན་པ་དེར་འགོ་བ་ཡིན་ནོ། །ཞེས་སོ། །ལས་ཀྱི་རྒྱུ་ལ། སྤྱི་
བྱེ་བྲག་ཁྱད་པར་གྱི་རྒྱུ་གསུམ་གསུངས་པ་ལས་འབྲས་བཤད་པའི་སྐབས་སོང་ངོ་། །གཉིས་པ་ལས་ཀྱི་བྱུང་ལུགས་སྣ་ཚོགས་བཤད་པ་ནི། 

༄༅། །མདོ་དྲན་པ་ཉེར་བཞག་ལས། འདྲ་བ་ལས་འདྲ་བ་བྱུང་བ་དང་། འདྲ་བ་ལས་མི་འདྲ་བ་བྱུང་བ་དང་། མི་འདྲ་བ་ལས་མི་
འདྲ་བ་བྱུང་བ། ཆ་གཅིག་ཙམ་འདྲ་བ་ལས་བྱུང་བའོ། །ཞེས་གསུངས་པས། འདྲ་བ་ལས་འདྲ་བ་འབྱུང་བ་ནི། འབྲས་བུའི་ས་བོན་དང་
འདྲ་བ་སྟེ། སྲོག་གཅོད་སོགས་རྩུབ་པའི་ལས་བྱས་ན་འབྲས་བུ་ངན་སོང་དུ་སྐྱེའོ། །སྦྱིན་པ་གཏོང་བ་ལ་སོགས་པའི་དགེ་ཞིང་འཇམ་པའི་
ལས་བྱས་ན། འབྲས་བུ་མཐོ་རིས་སུ་སྐྱེའོ། །འདྲ་བ་ལས་མི་འདྲ་བ་འབྱུང་བ་ནི་འོ་མ་མངར་བ་ལས་ཞོ་སྐྱུར་བ་འབྱུང་བ་བཞིན་དུ། རྒྱུ་
འདོད་པའི་ཡོན་ཏན་བདེ་ཞིང་འཇམ་པ་ལས་འབྲས་བུ་ངན་སོང་བྱུང་བ་སྟེ། སྣང་བ་དམ་པའི་མདོ་ལས། ལྷའི་དབང་པོས་གསོལ་བ། འདོད་
པའི་ཡོན་ཏན་ལ་འབྲས་བུ་ངན་སོང་འབྱུང་བ་ལོག་པ་མ་ལགས་སམ། བཀའ་སྩལ་པ། དེ་ནི་མ་ལགས་ཏེ། འདོད་པའི་ཡོན་ཏན་ཉོན་མོངས་

པ་འདོད་ཆགས་ཀྱིས་བདག་ཏུ་འཛིན་པ་ཡིན་པའི་ཕྱིར་རོ། །ཞེས་གསུངས་སོ། །མི་འདྲ་བ་ལས་མི་འདྲ་བ་བྱུང་བ་ནི། དཔེར་ན་བ་བླ་དང་སྣག་
ཚ་བསྲེས་པས་ལྗང་གུ་འབྱུང་བ་བཞིན། སྲོག་གི་མཆོད་སྦྱིན་བྱས་པས་འབྲས་བུ་མཐོ་རིས་འདོད་པའོ། །ཚ་གཅིག་འདྲ་བ་ལས་བྱུང་བ་ནི། 
དཔེར་ན་སྣལ་མ་ཕྲ་མོ་མང་པོ་ལ་གོས་གཅིག་འབྱུང་བ་བཞིན། དགེ་སྡིག་ཕྲ་མོ་མང་པོ་སྨིན་ནས། མཐོ་རིས་དང་ངན་སོང་སྦྱིན་ནུས་པའོ། །
དེ་ལྟ་བུའི་ལས་ཀྱི་རྒྱུ་དང་རྐྱེན་སྨིན་ནས་མྱོང་བའི་དུས་ནི་བཞི་སྟེ། ཚེ་འདི་ལ་སྨིན་པ། ཕྱི་མར་སྨིན་པ། ལན་གྲངས་གཞན་ལ་སྨིན་པ། 
སྨིན་པར་མ་ངེས་པ་དང་བཞི་ཡིན། འདི་ལ་རིམ་པར། མིག་གིས་མཚོན་པ། མེ་ལོང་གིས་མཚོན་པ། ཟླ་བས་མཚོན་པ། མེ་འབར་
གྱིས་མཚོན་པ་དང་བཞིའི་དཔེ་ལས་གསུངས་སོ། །གསུམ་པ་འཁྲུལ་པ་སྡུག་བསྔལ་གྱི་རང་བཞིན་ཡིན་ཚུལ་བཤད་པ་ནི། དེའང་སེམས་ཉིད་

༄༅། །མཐའ་ཐམས་ཅད་དང་བྲལ་བ་ལ། ལས་ཀྱི་རང་བཞིན་བཙལ་ན་གང་དུ་ཡང་མི་རྙེད་མོད། འགྲོ་དྲུག་གི་སྣང་བ་ཐ་དད་དུ་
མཐོང་བ་ནི། དེ་ལྟར་མ་ཤེས་པའི་བློ་རྟོག་པའི་རྣམ་འཕྲུལ་ཕྱི་ཡུལ་གྱི་སྣང་བ་ཐ་དད་དང་། ནང་འཛིན་པའི་ཤེས་པ་སོ་སོར་སྣང་བ་རྣམས་མེད་པ་
ལ་ཡོད་པར་ནན་གྱིས་བཏགས་པས། བདག་དང་གཞན་དུ་གཟུང་འཛིན་གཉིས་ཀྱི་བརྡས་ཐ་སྙད་གཉིས་འཛིན་དུ་ཤར་བ་སོ་སོའི་སྐྱེ་བོ་རྣམས་
ཀྱིས༑ ལས་བསགས་ཚུལ་ལ་བརྟེན་ནས་འབྲས་བུ་སྡུག་བསྔལ་འབྱུང་བ་ནི། སྔར་བཤད་ལྟར་རྙེད་དཀའི་དལ་འབྱོར་ཐོབ་ཀྱང་མི་རྟག་འཆི་
བའི་དབང་དུ་མ་སོང་བ་འགའ་ཡ་མེད། ཤི་ནས་སྐྱེ་བ་ཞིག་བླང་ཕྱིན་ཆད་འཁོར་བའི་གནས་ལས་མི་འདའ་སྟེ། དེའང་འཁོར་བ་ཞེས་པའི་
ངེས་ཚིག་ཀྱང་གནས་གང་དུ་འཁོར་ན་སྲིད་རྩེ་ནས་མནར་མེད་པར་རིགས་དྲུག་གང་རུང་དུ་འཁོར། གང་ཟག་འཁོར་བའི་སེམས་ཅན་ཡོད་དོ་ཅོག་

ཏུ་ཟག་བཅས་དགེ་སྡིག་གཉིས་ཀྱི་དབང་གིས། དཔེ་རྫ་མཁན་གྱི་འཁོར་ལོའམ། ཟོ་ཆུན་གྱི་ཁྱུད་མོ། བུམ་ནང་གི་བུང་བ་བཞིན། གཅིག་
ནས་གཅིག་ཏུ་བརྒྱུད་དེ། དུས་ཐོག་མ་མེད་པ་ནས་སླད་ཀྱི་ཀུན་འབྱུང་གི་ས་བོན་མ་ཟད་བར་དུ་ཚུལ་སྡུག་བསྔལ་ཁོ་ནའི་རང་བཞིན་ཅན་གྱིས་
འཁོར་ཏེ། དེ་ལྟ་བུའི་འཁོར་བ་ཐམས་ཅད་སྡུག་བསྔལ་སྐྱོན་ཅན་ནམ་ཉེས་པ་ཅན་གྱི་རང་བཞིན་ཡིན་པར་ཤེས་དགོས། དེའང་ལས་ལ་ཟིན་
པ་མེད་པའི་སྡུག་བསྔལ་ནི། དབུ་མ་བཞི་བརྒྱ་པ་ལས། ལས་ནི་འབད་པས་བྱས་འགྱུར་ཞིང་། །བྱས་ཟིན་འབད་པ་མེད་པར་འཇིག  །
དེ་ལྟར་གནས་ཀྱང་ཁྱོད་ལ་ཀོ། །ལས་ལ་ཆགས་བྲལ་འགའ་ཡོད་མིན། །ཞེས་གསུངས་པ་ལྟར། གང་བྱས་དོན་མེད་སྡུག་བསྔལ་གྱི་རང་བཞིན་
ཆུའི་གཉེར་མ་ལྟར་གཅིག་རྗེས་སུ་གཅིག་མཐུད་ཟིན་མེད་སྡུག་བསྔལ་གྱི་རྒྱུ་འབྲས་ཁོ་ན་འདུ་བྱེད་པའི་ཉེས་པ་དང་། འདོད་པས་ངོམས་པ་མེད་པ། 

༄༅། །རྒྱ་ཆེར་རོལ་པ་ལས། རྒྱལ་པོ་ལྷ་ཡི་འདོད་པ་གང་ཡིན་དང་། །མི་ཡི་འདོད་པ་བཟང་པོ་གང་ཡིན་པའི། །འདོད་པ་དེ་དག་
མི་གཅིག་གིས་ཐོབ་ཀྱང་། །དེ་ཡི་ཆོག་མེད་དེས་ཀྱང་ཡང་ཚོལ་ལོ། །ཞེས་གསུངས་པ་ལྟར། འདོད་ཡོན་ལྔའི་བསླུ་བྲིད་ལ་བག་མེད་པར་
སྤྱོད་ཅིར་ཞེན་པས་ངོམ་མེད་སླར་ཡང་སྲེད་པའི་རྒྱུས་མཐོ་རིས་དང་ཐར་པའི་སྲོག་འཕྲོག་པའི་ཉེས་པ་དང་། སྐྱེ་ཤིའི་སུན་པ་མེད་པ་ཡང་། སློབ་
སྤྲིང་ལས། ས་ཕྱོགས་གང་དུ་གནས་མ་བྱས་པའི་ས་ཕྱོགས་དེ་ཡོད་མིན། སེམས་ཅན་གང་གིས་ལྟོར་མ་ཉལ་བའི་སེམས་ཅན་དེ་ཡོད་མིན། 
གང་གི་གླིང་བར་མ་གནས་ཆུ་བོ་དེ་ཡོད་མིན། གང་དུ་མ་སོང་ནམ་མཁའི་ཁྱོན་དེའང་ཡོད་མ་ཡིན། ཞེས་གསུངས་པ་ལྟར། གནས་ས་དང་། ཆུ་
མཚོ༑ ལམ་ནམ་མཁའ་བར་སྣང་ཐམས་ཅད་དུ་མ་གནས་མ་སོང་བའི་ས་ཁྱོན་ཅུང་ཟད་ཀྱང་མེད། འགྲོ་བའི་རིས་སོ་སོ་པའམ། རིས་

མཐུན་པ་ཐམས་ཅད་དུ་མ། མ་བྱས་པ་མེད་ཅིང་། སེམས་ཅན་གཅིག་གིས་བདག་གིས་མ་བྱས་པའི་གྲངས་མཐའ་ཡང་མི་མངོན་པ་སྟེ། མགོན་
པོ་ཀླུ་སྒྲུབ་ཀྱིས། མ་ཡི་ཐོག་མཐའ་རྒྱ་ཤུག་ཚིག་གུ་ཙམ། །རིལ་བུ་དྲིལ་ཀྱང་ས་ཡིས་ལོངས་མི་འགྱུར། །ཞེས་གསུངས། སེམས་ཅན་གྱི་རིགས་
གཅིག་ཏུ་ཡང་ཡང་སྐྱེ་བའི་ཤ་རུས་ཕྱོགས་གཅིག་ཏུ་བསགས་ན་ཡང་། རི་རབ་ལས་ཆེས་མཐོ་ཞིང་། དེའིཚེ་ན་སེམས་ཅན་རྣམས་བྱེ་བྲལ་སོགས་
ཀྱི་དུས་ལ་ངུས་པའི་མཆི་མ་རྒྱ་མཚོ་ལས་ལྷག་ལ། དམྱལ་བ་དང་ཡི་དྭགས་སུ་གྱུར་ཚེ་འཐུང་བའི་ཟངས་ཞུན་དང་རྣག་ཁྲག་སོགས་གླིང་ནས་རྒྱ་
མཚོར་འབབ་པའི་ཆུ་ལས་ཆེས་ལྷག་ཅིང་། འདོད་པའི་ཕྱིར་མགོ་དང་ཡན་ལག་བཅད་པའང་འཇིག་རྟེན་གྱི་ཁྱོན་ལས་ལྷག་ཀྱང་། ད་དུང་སུན་པ་
མེད་པའི་ཉེས་པ་དང་། དགྲ་གཉེན་ངེས་པ་མེད་པའང་། བཤེས་སྤྲིང་ལས། ཕ་ཉིད་བུ་ལ་མ་ཉིད་ཆུང་མ་ཉིད། །སྐྱེ་བོ་དགྲར་གྱུར་པའང་

༄༅། །བཤེས་ཉིད་དེ། །བཟློག་པ་ཉིད་དུ་མཆིས་པ་དེ་ཡི་སླད། །འཇིག་རྟེན་འདི་ན་ངེས་པ་འགའ་མ་མཆིས། །ཞེས་གསུངས་པ་ལྟར། 
ཚེ་འདིར་ཡང་། སྐད་ཅིག་ཙམ་གྱིས་མཛའ་གྱུར་ལ། །ཡུད་ཙམ་ཞིག་གིས་དགྲ་ཡང་འགྱུར། །ཞེས་པ་ལྟར་དོན་མེད་ཆགས་སྡང་གི་རང་བཞིན་ཁོ་
ན་ལས་མ་འདས་པ་དང་། འཁོར་བ་མཐོ་དམན་དུ་བརྒྱུད་དེ། ས་ཆུ་རི་གླིང་ནམ་མཁའི་ཁམས་ལ་ལྷ་ཀླུ་དྲི་ཟ་གྲུལ་བུམ་སོགས་ཀྱི་ལུས་དང་། སྔོན་
བསོད་ནམས་ཆ་མཐུན་གྱི་དགེ་འབྲས་ཕྲན་བུ་རེས་ཚངས་པ་དང་བརྒྱ་བྱིན་འཁོར་ལོས་བསྒྱུར་བ་དག་གིས་ལུས་བླངས་ཀྱང་སླར་ངན་སོང་ན་སྡུག་བསྔལ་བ་
སོགས་བསམ་གྱིས་མི་ཁྱབ་སྟེ། བཤེས་སྤྲིང་ལས། ལྷ་ཡུལ་འདོད་བདེ་ཤིན་ཏུ་ཆེན་པོ་དང་། །ཚངས་ཉིད་ཆགས་བྲལ་བདེ་བ་ཐོབ་ནས་སླར། །
མནར་མེད་མེ་ཡི་བུད་ཤིང་གྱུར་པ་ཡི། །སྡུག་བསྔལ་རྒྱུན་ཆད་མེད་པ་བརྟེན་འཚལ་ལོ། །ཞེས་དང་། འཁོར་བའི་ཕུན་ཚོགས་ཚེ་འདིར་ཕྱུག་ཅིང་

འབྱོར་ལ་འཁོར་དང་དབང་ཕྱུག་ཕུན་སུམ་ཚོགས་པ་ཡང་། ཚེ་འདིའམ་ཤི་ནས་དབུལ་ཞིང་ཕོངས་པའི་གནས་སུ་སྐྱེ་བ་ནི་རྨི་ལམ་གྱི་བདེ་སྐྱིད་གཉིད་སད་
ནས་མེད་པ་ལྟར། ཚེ་འདིའི་སྣང་བ་ལ་རང་གཞན་ཆགས་ཤིང་སྐྱིད་པར་སྣང་བའང་ངང་ཚུལ་དེ་ལས་མ་འདས་པའི་ཕྱིར་ཡིད་བརྟན་མེད་པའང་། 
མཛོད་ལས། བསགས་པ་ཀུན་གྱི་མཐའ་འཛད་ཅིང་། །མཐོན་པོ་ཀུན་གྱི་མཐར་ལྟུང་འགྱུར། །འཕྲད་པའི་ཐ་མ་འབྲལ་བ་སྟེ། །གསོན་པོའི་
མཐའ་མ་འཆི་བ་ཡིན། །ཞེས་གསུངས་པས་རྟག་བརྟན་སྙིང་པོ་ཅུང་ཟད་ཀྱང་མེད་པར་སྡུག་བསྔལ་གྱི་བསུ་སྐྱེལ་ཁོ་ན་ལས་མ་འདས་སོ། །དེ་
སྐད་དུ་ངལ་བསོ་ལས། ཚེ་འདིར་འབྱོར་པ་མཐའ་ཡས་ཉམས་དགའ་བ། །མཐོན་པོའི་རང་བཞིན་ཅན་རྣམས་ཚེ་འཕོས་ནས། །དབུལ་བས་ཉམ་
ཐག་ཡང་བྲན་ཉིད་གྱུར་པ། །རྨི་ལམ་འབྱོར་པ་གཉིད་སད་མེད་པ་བཞིན། །བདེ་སྡུག་མི་རྟག་འགྱུར་བའི་སྡུག་བསྔལ་ནི། །ཤིན་ཏུ་བསམ་ན་ཆེས་

༄༅། །ཆེར་སྐྱོ་བ་འཕེལ། །ཞེས་སོ། །མདོར་ན་གཟུགས་མེད་བཞི་དང་། འབྲས་བུ་ཆེ་བའི་ལྷ་གནས་ནས། དམྱལ་བ་མནར་མེད་
ཡན་ཆད་ཀྱི་འཁོར་བའི་གནས་ཀུན་ལ་བདེ་བ་མེད་ཅིང་སྡུག་བསྔལ་གསུམ་གྱིས་ཁྱབ་སྟེ། དེའང་ཕུང་པོ་གྲུབ་ཙམ་ནས་འདུ་བྱེད་ཀྱི་གཞན་དབང་ཅན་དུ་སྐྱེ་
སྟེ༑ ལས་ཉོན་སྔ་མའི་གཞན་དབང་གྱུར་པའི་འདུ་བྱེད་ཐམས་ཅད་ཁྱབ་པ་འདུ་བྱེད་ཀྱི་སྡུག་བསྔལ་ཡིན། བདེ་སྐྱིད་ལྟར་ཡོད་འཕྲོ་ནད་གདོན་གྱིས་འཚེ་
བ་སོགས་སྡུག་བསྔལ་དུ་འགྱུར་བ་འགྱུར་བའི་སྡུག་བསྔལ་དང་། སྡུག་བསྔལ་སྔ་མ་མ་སངས་གོང་སྡུག་བསྔལ་ཕྱི་མས་ནོན་པ་སྡུག་བསྔལ་གྱི་སྡུག་
བསྔལ་ཡིན། དེ་དག་མངོན་གྱུར་དུ་ཡོད་ཚུལ། ཁམས་གོང་མ་རྣམས་ལ་འདུ་བྱེད་བཏང་སྙོམས་ཀྱི་སྡུག་བསྔལ་དང་། སྡུག་བསྔལ་གཞན་གཉིས་
མི་མངོན་པའི་ཚུལ་དུ་ཡོད། མི་དང་ལྷ་ལ་འགྱུར་བའི་སྡུག་བསྔལ། ངན་སོང་གསུམ་ན་སྡུག་བསྔལ་གྱི་སྡུག་བསྔལ་ཡོད་དོ། །དེ་ལྟར་འཁོར་བ་སྤྱིའི་

ཉེས་དམིགས་ཡང་ཡང་བསམ་སྟེ་སྐྱོ་ཤས་དང་ངེས་འབྱུང་གིས་བསྐུལ་ཏེ་ཐར་པ་མཆོག་གི་ལམ་བརྟེན་པ་ལ་སྤྲོ་བ་བསྐྱེད་དགོས་སོ། །ཇི་སྐད་དུ་
མན་ངག་མཛོད་ལས། མི་རྣམས་སྡུག་བསྔལ་བསམས་ན་ཡི་རེ་སྐྱོ། །ལྷ་མིན་སྡུག་བསྔལ་བསམས་ན་སྐྱེ་རེ་གཡའ། །ལྷ་ཡི་སྡུག་བསྔལ་
བསྔལ་བསམས་ན་གཡང་རེ་ཟ། །བྱོལ་སོང་སྡུག་བསྔལ་བསམས་ན་དུ་རེ་བྲོ། །ཡི་དྭགས་སྡུག་བསྔལ་བསམས་ན་སྐྱེ་རེ་བུང་། །དམྱལ་
བའི་སྡུག་བསྔལ་བསམས་ན་སྙིང་རེ་འདར། །དེ་བས་འགྲོ་དྲུག་གནས་ནས་འབྲོས་རེ་རན། །རན་པ་བས་ཀྱང་ཕྱིས་པར་གྱུར་པ་ཙམ། །ཞེས་
སོ༑ །གཉིས་པ་རིགས་དྲུག་གི་སྡུག་བསྔལ་བྱེ་བྲག་སོ་སོར་བཤད་པ་ལ། ངན་འགྲོའི་སྡུག་བསྔལ་བཤད་པ་དང་། བདེ་འགྲོའི་སྡུག་བསྔལ་
བཤད་པའོ། །དང་པོ་ངན་སོང་གི་སྡུག་བསྔལ་བཤད་པ་ལ། དམྱལ་བའི་སྡུག་བསྔལ། ཡི་དྭགས་ཀྱི་སྡུག་བསྔལ། དུད་འགྲོའི་སྡུག་

༄༅། །བསྔལ་བཤད་པ་དང་གསུམ། དང་པོ་དམྱལ་བའི་སྡུག་བསྔལ་ལ། ཚ་དམྱལ་དང་། གྲང་དམྱལ་གཉིས། དང་པོ་ཚ་
བའི་དམྱལ་བ་ལ། སྤྱི་མཐུན་དང་། བྱེ་བྲག་གཉིས། དང་པོ་སྤྱི་མཐུན་བཤད་པ་ལ། ཡུལ་གང་གནས། ལུས་ཇི་ལྟར་གྲུབ། ཟས་ཅི་
ཟ་བའི་ཚུལ་ལོ། །དང་པོ་ཡུལ་གང་དུ་གནས་པ་ནི། གངས་རི་ཏི་སེའི་འོག་དཔག་ཚད་ཉི་ཁྲི་འདས་པ་ན་མནར་མེད་པའི་གནས་ཡོད་ལ། དེའི་
སྟེང་ནས་ཡར་གཞན་རྣམས་བརྩེགས་པར་མཆོད་རྟེན་བང་རིམ་བཞིན་ཆགས་ཡོད་གསུངས། དེའང་ལྕགས་བསྲེགས་ཀྱི་རི་དང་ལུང་པ་མེ་ལྕེ་
མུན་ནག་ཁྲུ་གང་ལྡན་པའི་རང་བཞིན་ཅན། ཆུ་མེ་མུར། འདག་མེ་རྡོ་བསྲེགས་དང་། མཚོན་ཆའི་ཆར་པ། ས་གཞི་ཐམས་ཅད་གཅན་
གཟན་དང་། ནམ་མཁར་བྱ་ཤ་ཟན་གྱིས་གང་བ། གཞི་དང་འཁོར་ཡུག་ཐམས་ཅད་མགར་གྱི་ལྕགས་བསྲེགས་ལྟ་བུ་རྡོག་པ་བཞག་པ་ཙམ་གྱི་

བདེ་བར་མངོན་པ་ཡང་མེད་པ་མེ་ལྕེ་འབར་བའི་ཀློང་ཤིན་ཏུ་དབལ་ཚ་ལ། ལྕགས་ཀྱི་ཁང་སྒྲོམ་འབར་བ་དཔག་ཚད་མང་པོ་ཡོད་པའོ། །གཉིས་
པ་ལུས་ཇི་ལྟར་གྲུབ་ན། ལུས་འདོམ་བརྒྱད་པ། སྐྲ་དང་ཁ་སྤུ་དམར་སེར་སྐྱེས་པ། བྱིས་པ་ལོ་བརྒྱད་ཚུན་ཆད་ཀྱི་ཤ་ཙམ་སྣག་པ། སྤྱིའུ་
ཚུགས་སུ་འགྲོ་བ་སྟེ། ལས་རྣམ་པར་ངེས་པའི་མདོ་ལས། ལུས་ཆེ་བ་གཞོན་ཤ་ཆགས་པ། ཚོར་བ་རགས་པ། མིག་དམར་བ། ཁ་
སྤུ་ཅན་ཤིན་ཏུ་མི་སྡུག་པའོ། །ཞེས་སོ། །གསུམ་པ་ཟས་ནི། མདོ་དེ་ཉིད་ལས། ཁ་ཟས་ནི་ཚ་བའི་རླུང་ཁོང་དུ་སོང་བ་ལ་སྤྱོད་དོ། །
ཞེས་གསུངས། དེ་དག་ནི་ཚ་དམྱལ་བརྒྱད་པོའི་སྤྱི་མཐུན་ཡིན་ནོ། །གཉིས་པ་བྱེ་བྲག་སོ་སོར་བཤད་པ་ལ་བཞི་ཚ་བའི་དམྱལ་བ་བརྒྱད། ཉེ་
འཁོར་དང་། ཉི་ཚེ་བ། ཆ་མཐུན་པའོ། །དང་པོ་ཚ་དམྱལ་བརྒྱད་སོ་སོ་ལ། སྟེང་ནས་མར་རིམ་བཞིན། ཐོག་མར་ཡང་སོས་ལ། ལས་

༄༅། །བཤད་པ། ངེས་ཚིག་བཤད་པ། སྡུག་བསྔལ་གྱི་བྱེ་བྲག །ཚེ་ཡི་ཚད་དོ། །དང་པོ་ལས་ནི། ལས་རྣམ་པར་ངེས་པའི་མདོ་
ལས༑ སྲོག་ཆགས་བསྐྱེད་ཅིང་བསད་པའི་ལས་སུ་གསུངས། གཉིས་པ་ངེས་ཚིག་ནི། དྲན་པ་ཉེར་བཞག་ཆུང་ངུ་ལས། གང་ཕྱིར་དེ་ནི་ལོ་སྟོང་
ཕྲག །མང་པོར་ཡང་ནི་དེ་དག་ཏུ། །འཐག་ཅིང་འཐག་ཅིང་ཡང་སོས་པས། །དེ་ཕྱིར་ཡང་སོས་ཞེས་བྱའོ། །ཞེས་སོ། །གསུམ་པ་སྡུག་བསྔལ་
གྱི་བྱེ་བྲག་ནི། འཇིག་རྟེན་བཞག་པའི་མདོ་ལས། རལ་གྲི་ཤག་ཏི་སེན་མོ་དང་། །ཐོ་བ་མདུང་དང་གྲི་ཁུག་གོ། །ཞེས་དང་། ལས་གཏན་ལ་
དབབ་པའི་མདོ་ལས། ཚེ་དང་ལྡན་པ་ཀུན་དགའ་བོས་གསོལ་བ། བཅོམ་ལྡན་འདས་དམྱལ་བ་ཡང་སོས་ཀྱི་སྡུག་བསྔལ་བཤད་དུ་གསོལ། བཀའ་
སྩལ་པ། དུས་ནམ་ཞིག་ན་ཡང་སོས་སུ་སྐྱེས་པའི་སེམས་ཅན་དེ་དག་གི་ལག་ཏུ་རལ་གྲི་ཤིན་ཏུ་རྣོ་བ་སྤུ་གྱེན་དུ་ཆོད་པ་དག་བྱུང་སྟེ། དེས་

གཅིག་ལ་གཅིག་བཅད་ཅིང་གཏུབ་སྟེ་ཤི་བར་བྱེད་དོ། །ཡང་ལས་ཀྱི་དབང་གིས་སྔ་མ་ཁོ་ན་བཞིན་སོས་ནས། ཤགྟི་ཤིན་ཏུ་རྣོ་བ་བྱུང་སྟེ། གཅིག་
ལ་གཅིག་བཅད་ཅིང་གཏུབ་སྟེ་ཤི་བར་བྱེད་དོ། །ཡང་ལྕགས་ཀྱི་སེན་མོ་ཤིན་ཏུ་རྣོ་བ་བྱུང་སྟེ། གཅིག་ལ་གཅིག་འདུད་ཅིང་གཤགས་ནས་ཤི་བར་
བྱེད༑ ཡང་དེ་དག་གི་ལག་ཏུ་ཐོ་བ་ཤིན་ཏུ་མི་བཟད་པ་བྱུང་སྟེ། བརྡུང་ཤིང་བཅོམ་ནས་ཤི་བར་བྱེད་དོ། །ཡང་དེ་དག་གི་ལག་ཏུ་མདུང་ཤིན་ཏུ་
རྣོ་བ་དག་བྱུང་སྟེ། ཕུག་ཅིང་གཤགས་ནས་ཤི་བར་བྱེད་དོ། །ཡང་དེ་དག་གི་ལག་ཏུ་གྲི་ཁུག་ཤིན་ཏུ་རྣོ་བ་དག་བྱུང་སྟེ། གཅིག་ལ་གཅིག་
བཅད་ཅིང་གཏུབ་ནས་ཤི་བར་བྱེད་དོ། །ཞེས་གསུངས་པ་ལྟར། ཕན་ཚུན་དགྲ་མི་ཤ་བོ་ཐུག་པ་ལྟར་གསོད་གཅོད་དང་། སླར་ཡང་ནམ་མཁའ་
ནས་སོས་པར་གྱུར་ཅིག་གི་སྒྲ་དང་། རླུང་གྲང་བ་ཕོག་པས་སོས་པ་སོགས་ཡང་ཡང་མྱོང་བས་སྡུག་བསྔལ་ལོ། །བཞི་པ་ཚེ་ཚད་ནི། མི་ལོ་

༄༅། །ལྔ་བརྒྱ་རེ་ལ་རྒྱལ་ཆེན་རིགས་བཞིའི་ཞག་གཅིག །དེ་སུམ་ཅུ་ལ་ཟླ་བ། དེ་བཅུ་གཉིས་ལ་ལོར་རྩིས་པའི་ལྷའི་ལོ་ལྔ་བརྒྱ་ལ་
དམྱལ་བ་ཡང་སོས་ཀྱི་ཞག་གཅིག་དེ་ལྟར་རྩིས་པའི་ཞག་སུམ་ཅུ་ལ་ཟླ་བ་དང་། ཟླ་བ་བཅུ་གཉིས་ལ་ལོར་བྱས་པའི་རང་ལོ་ལྔ་བརྒྱའི་བར་དུ་སྡུག་
བསྔལ་མྱོང་སྟེ། འཇིག་རྟེན་བཞག་པའི་མདོ་ལས། དམྱལ་བའི་ལོ་ལྔ་བརྒྱ་ཐུབ་སྟེ། མི་ལྟར་རྩིས་ན་ལོ་བྱེ་བ་ཕྲག་འབུམ་དྲུག་ཁྲི་ཉིས་སྟོང་
ཡོད་དོ། །ཞེས་སོ། །གཉིས་པ་ཐིག་ནག་ལ། ལས་དང་། ངེས་ཚིག་དང་། སྡུག་བསྔལ་དང་། ཚེ་ཚད་དང་བཞི། དང་པོ་ལས་ནི་ཅི་
ལས་གྲུབ་ན། ལས་རྣམ་ངེས་མདོ་ལས། མཛའ་བོ་རྣམས་དབྱེ་བ་ལས་བྱུང་ངོ་། །ཞེས་གསུངས། གཉིས་པ་ངེས་ཚིག་ནི། དྲན་པ་ཉེར་
བཞག་ཆུང་བ་ལས། གང་ཕྱིར་དེ་ནི་ཤིང་བཞིན་དུ། །ཐིག་ནག་བཏབ་ནས་སོག་ལེ་དག །འབར་བ་ཡིས་ནི་གཤོག་པར་བྱེད། །དེ་ཕྱིར་ཐིག་

ནག་ཡིན་པར་བཤད། །ཅེས་སོ། །གསུམ་པ་སྡུག་བསྔལ་གྱི་བྱེ་བྲག་ནི། ལྕགས་བསྲེགས་ཀྱི་ས་གཞིར་གཤིན་རྗེ་ལས་མཁན་རྣམས་ཀྱིས་
ལུས་བསྒྱེལ་ནས། ཐིག་ནག་པོ་བཞི་བརྒྱད་བཅུ་དྲུག་སུམ་ཅུ་སོ་གཉིས་སོགས་ནས་སྟོང་གི་བར་བཏབ་པའི་སྟེང་དུ་སོག་ལེ་དང་སྟྭ་རེས་དྲ་ཞིང་གཤོག་
པ་བཅད་ཟིན་པ་རྣམས་དེ་མ་ཐག་འབྱར་བ་ཡང་གཤོག་ཅིང་གཅོད་པས་སྡུག་བསྔལ་བ་སྟེ། འཇིག་རྟེན་བཞག་པ་ལས། སྟེའུ་སྟ་རེ་སོག་ལེའོ། །
ཞེས་དང་། ལས་གཏན་ལ་དབབ་པའི་མདོ་ལས། དམྱལ་བ་ཐིག་ནག་གི་སྡུག་བསྔལ་ནི། ལས་ཀྱི་དབང་གི་དམྱལ་བའི་སྲུང་མ་ཤིན་ཏུ་འཇིགས་
པ་རྣམས་ཀྱིས་ཐང་འབར་བ་ལ་བསྡམས་ནས། མགོ་ནས་རྐང་པའི་བར་དུ་ཐིག་འདེབས་པར་བྱེད་དོ། །དེ་ནས་སྟེའུ་ཤིན་ཏུ་འབར་བས་མགོ་
ནས་རྐང་བའི་བར་ཐིག་བཞིན་དུ་བཙེའོ། །རྐང་པ་ནས་ཡར་གཤགས་ཙ་ན་མགོ་ནས་མར་སོས་སོ། །མགོ་ནས་མར་གཤགས་ཙ་ན་རྐང་པ་ནས་

༄༅། །ཡར་སོས་སོ། །ཡང་ཐིག་བཏབ་ནས་སྟྭ་རེ་འབར་བས་གཤོག་པར་བྱེད་དོ། །ཡང་ཐིག་བཏབ་ནས་སོག་ལེ་འབར་བས་དྲ་བར་
བྱེད་དོ། །ཞེས་སོ། །བཞི་པ་ཚེ་ཚད་ནི། མི་ལོ་བརྒྱ་སུམ་ཅུ་རྩ་གསུམ་པའི་ཞག་གཅིག་ཏུ་བརྩིས་པའི་ལྷའི་ལོ་སྟོང་གཅིག །དམྱལ་བ་ཐིག་ནག་
གི་ཞག་གཅིག་ཏུ་བྱས་པའི་རང་ལོ་སྟོང་ཐུབ་པོ། །འཇིག་རྟེན་བཞག་པ་ལས། ལོ་བྱེ་བ་ཕྲག་བཅུ་གཉིས་དང་། བྱེ་བ་ཕྲག་དགུ་ཁྲི་སྟོང་ཐུབ་པར་
གསུངས་སོ། །གསུམ་པ་བསྡུས་འཇོམས་ལ། ལས། ངེས་ཚིག སྡུག་བསྔལ། ཚེ་ཚད་དང་བཞི། དང་པོ་ལས་ཅི་ལས་གྲུབ་པ་ནི། 
ལས་གཏན་ལ་དབབ་པའི་མདོ་ལས། སྲོག་ཆགས་མང་པོ་དུས་གཅིག་ལ་བསད་པ་ལས་བྱུང་གསུངས། གཉིས་པ་ངེས་ཚིག་ནི། དྲན་པ་
ཉེར་བཞག་ཆུང་ངུ་ལས། གང་ཕྱིར་བསྡུས་ནས་དེར་འདོར་དང་། །ཡང་དག་སྲེག་པར་བྱེད་པས་ན། །དེ་ཡི་ཕྱིར་ན་བསྡུས་འཇོམས་ཏེ། །དེ་ཕྱིར་

མིང་དང་དོན་མཐུན་གྲགས། །ཞེས་སོ། །གསུམ་པ་སྡུག་བསྔལ་ནི། འཇིག་རྟེན་བཞག་པ་ལས། གཞོང་ཁུང་དབང་དང་བརྫིས་ལྕགས་
རི༑ །ཞེས་དང་། ལས་གཏན་ལ་དབབ་པ་ལས། དམྱལ་བ་བསྡུས་འཇོམས་ཀྱི་སྡུག་བསྔལ་ནི། དམྱལ་བའི་སྲུང་མ་རྣམས་ཀྱིས། 
ལྕགས་ཀྱི་གཞོང་ཁུང་འབར་བའི་ནང་དུ་མཉེད་ཅིང་། བརྡུང་ནས་སྡུག་བསྔལ་བར་བྱེད་དོ། །ཡང་ལྕགས་ཀྱི་དབང་འབར་བའི་ནང་དུ་
བཅིར་ནས་ཤ་དང་ཁྲག་ཐམས་ཅད་ཟད་པར་བྱེད་དོ། །ཡང་ལྕགས་ཀྱི་གླང་པོ་ཆེ་ཤིན་ཏུ་འབར་བས་བརྗིས་ཤིང་བཅགས་ནས་ཤིན་ཏུ་སྡུག་
བསྔལ་བར་བྱེད་དོ། །ཡང་རི་ཆེན་པོ་འབར་བའི་བར་དུ་སྟེམས་ནས་བརླག་པར་བྱེད་དོ། །ཞེས་གསུངས་པས། ལྕགས་གཏུན་དྲྭ་བ་
ཅན་སོགས་སུ། ལྕགས་བསྲེགས་ཀྱི་གཏུན་དང་ཐོ་བས་བརྡུང་བ་དང་། རི་མགོ་བརྙན་ཅན་དང་། རང་ཐག་ནང་འཐག་པ་སོགས་གནད་

༄༅། །གཅོད་ཀྱི་སྡུག་བསྔལ་དྲག་པོས་གཟིར་ཞིང་སྡུག་བསྔལ་དང་འཇིགས་སྐྲག་བསམ་གྱིས་མི་ཁྱབ་པའི་ངང་དུ་ཤི། ཐོ་བ་
བཏེག་པ་དང་ཁ་ཕྱེ་བ་སོགས་ཀྱི་ཚེ་ན་སླར་སོས་ཏེ་སྔར་བཞིན་སྡུག་བསྔལ་མྱོང་བའོ། །བཞི་པ་ཚེ་ཚད་ནི། མི་ལོ་ཉིས་བརྒྱ་ལ་ལྷ་འཐབ་བྲལ་
གྱི་ཞག་གཅིག་ཏུ་བརྩི་ཞིང་། ལྷའི་ལོ་ཉིས་སྟོང་བསྡུས་འཇོམས་ཀྱི་ཞག་གཅིག་ཏུ་བྱས་པའི་རང་ལོ་སྟོང་གཉིས་ཐུབ་སྟེ། འཇིག་རྟེན་བཞག་པ་ལས། 
ལོ་བྱེ་བ་ཕྲག་སུམ་ཅུ་དང་། དྲུག་ཁྲི་དང་བརྒྱ་ཕྲག་སྟོང་བྱེ་བ་ཕྲག་གཅིག་གོ། །ཞེས་སོ། །བཞི་པ་ངུ་འབོད་ལ། ལས། ངེས་ཚིག །སྡུག་
བསྔལ༑ ཚེ་ཚད་དོ། །དང་པོ་ལས་ནི། ལས་གཏན་ལ་དབབ་པའི་མདོ་ལས། ཆང་འཐུང་བ་དང་། བསྙོན་བཙུགས་པ་ལས་བྱུང་ངོ་
གསུངས༑ གཉིས་པ་ངེས་ཚིག་ནི། ཉེར་བཞག་ཆུང་བ་ལས། དེར་ནི་དྲག་པོའི་མེ་དག་གིས། །རྒྱུན་མི་ཆད་པར་བསྲེག་པ་ལས། །གང་

ཕྱིར་སྐད་ནི་རང་འབྱིན་པ། །དེ་ཕྱིར་དེ་ནི་ངུ་འབོད་ཡིན། །ཞེས་སོ། །གསུམ་པ་སྡུག་བསྔལ་ནི། ལྕགས་ཁང་སྒོ་མེད་རིམ་གཅིག་པ་སོགས་
སུ་ཚུད་ནས་བསྲེག་པས། དེ་ལས་མི་ཐར་རོ་སྙམ་ནས་འོ་འདོད་དྲག་པོ་འབོད་པ་སྟེ། འཇིག་རྟེན་བཞག་པ་ལས། ནགས་དང་རི་བྲག་ཁང་པ་ཤོད། །
ཅེས་དང་། ལས་གཏན་ལ་དབབ་པ་ལས། ནགས་ཤིན་ཏུ་འབར་བའི་ནང་དུ་བསྲེག་ཅིང་སྡུག་བསྔལ་བར་བྱེད་དོ། །རི་བྲག་འབར་བའི་ནང་དུ་
སྲེག་གོ། །ལྕགས་ཀྱི་ཁང་པ་འབར་བའི་ནང་དུ་བསྲེག་གོ། །ལུང་པ་ཤོད་ཆེན་པོའི་ནང་དུ་སྲེག་གོ། །ཞེས་གསུངས་སོ། །བཞི་པ་ཚེ་ཚད་ནི། 
མི་ལོ་བཞི་བརྒྱ་ལྷ་དགའ་ལྡན་གྱི་ཞག་གཅིག །དགའ་ལྡན་གྱི་ལོ་བཞི་སྟོང་དུ་འབོད་ཀྱི་ཞག་གཅིག་ཏུ་བརྩིས་པའི་རང་ལོ་སྟོང་ཕྲག་བཞི་ཐུབ་པ་
ཡིན༑ འཇིག་རྟེན་བཞག་པ་ལས། ལོ་བྱེ་བ་ཕྲག་བརྒྱ་དང་། བྱེ་བ་ཕྲག་ས་ཡ་གཉིས་དང་། བྱེ་བ་ཕྲག་དགུ་འབུམ་བཞི་ཁྲི་བཞི་སྟོང་ངོ་། །

༄༅། །ཞེས་སོ། །ལྔ་པ་ངུ་འབོད་ཆེན་པོ་ལ། ལས། ངེས་ཚིག །སྡུག་བསྔལ། ཚེ་ཚད་དོ། །དང་པོ་ལས་ནི། ལས་
གཏན་ལ་དབབ་པའི་མདོ་ལས། བླ་མ་དང་ཆོས་ལ་ངན་སྨྲས་བྱས་པ་ལས་བྱུང་ངོ་གསུངས། གཉིས་པ་ངེས་ཚིག་ནི། ཉེར་བཞག་ལས། མེར་
སྲེག་པ་ནི་དྲག་ཕྱིར་དང་། །ངུ་འབོད་པ་ཡང་ཆེ་ཕྱིར་དང་། །ལྕི་ཞིང་ཆེ་བ་ཉིད་ཀྱི་ཕྱིར། །དེ་ཕྱིར་ངུ་འབོད་ཆེན་པོ་ཡིན། །ཞེས་སོ། །གསུམ་པ་
སྡུག་བསྔལ་ནི། གཤིན་རྗེ་ལས་མཁན་མཚོན་ཐོགས་མང་པོས་དམྱལ་བའི་སེམས་ཅན་མང་པོ་དེད་དེ་ལྕགས་ཁྱིམ་འབར་བ་ཉིས་རིམ་དུ་བཅུག་ནས་
ཐོ་བ་སོགས་པས་རྡེག་ཅིང་། སྒོ་ཕྱི་ནང་གཉིས་ཀ་ལྕགས་ཞུན་གྱི་ཞལ་བ་བྱས་པས་ནང་མ་ནས་ཐར་ཀྱང་ཕྱི་མ་ལས་མི་ཐར་སྙམ་དུ་འོ་འདོད་
ཆེན་པོ་འབོད་པ་སྟེ། བཞག་པ་ལས། ཁང་པ་ནགས་སུ་བསྲུངས་ཤིང་སྲེག །ཅེས་དང་། ལས་གཏན་ལ་དབབ་པ་ལས། ལྕགས་ཀྱི་

ཁང་སྒྲོམ་འབར་བའི་ནང་ན། མེ་ལྕེ་འབར་ཞིང་འཁྲུགས་པའི་གསེབ་ན་སྲེག་པར་བྱེད་དོ། །ནགས་འབར་བའི་ནང་ན་བསྲེག་པར་བྱེད་དོ། །ཞེས་
གསུངས༑ བཞི་པ་ཚེ་ཚད་ནི། མི་ལོ་བརྒྱད་བརྒྱ་ལྷ་འཕྲུལ་དགའི་ཞག་གཅིག་བྱས་པའི་ལྷའི་ལོ་བརྒྱད་སྟོང་ངུ་འབོད་ཆེན་པོའི་ཞག་གཅིག་སྟེ། 
དེ་ལྟ་བུའི་ལོ་སྟོང་ཕྲག་བརྒྱད་ཐུབ། འཇིག་རྟེན་བཞག་པ་ལས། ཚེ་ཚད་མི་ལྟར་བརྩིས་ན་ལོ་བྱེ་བ་ཕྲག་དྲུག་ཅུ་རྩ་དྲུག་དང་། བྱེ་བ་ཕྲག་ས་ཡ་
གསུམ་དང་། ལྔ་འབུམ་ཉི་ཁྲི་སྟོང་ཡོད་དོ། །ཞེས་གསུངས་སོ། །དྲུག་པ་ཚ་བ་ལ། ལས། དེས་ཚིག །སྡུག་བསྔལ། ཚེ་ཚད་དོ། །
དང་པོ་ལས་ནི། ལས་གཏན་ལ་དབབ་པ་ལས། དམག་གིས་མི་མང་པོ་བསད་པ་ལས་བྱུང་ངོ་། །ཞེས་སོ། །གཉིས་པ་ངེས་ཚིག་ནི། 
ཉེར་བཞག་ལས། གང་ཕྱིར་རྟག་ཏུ་མེ་གདུང་བ། །དྲག་པོ་སྐྱེ་བ་དེ་ཡི་ཕྱིར། །འཇིག་རྟེན་དུ་ནི་ཚ་བའི་མིང་། །དོན་དང་མཐུན་པར་གྲགས་

༄༅། །པ་ཡིན། །ཞེས་སོ། །གསུམ་པ་སྡུག་བསྔལ་ནི། ལྕགས་བསྲེགས་ཀྱི་གསལ་ཤིང་རྩེ་གཅིག་པ་མེ་འབར་བས་འབིགས་པ་
དང་ལྕགས་སྣོད་ཤིན་ཏུ་ཆེན་པོར་ཁྲོ་ཆུ་ཁོལ་བའི་ནང་དུ་འཚོད་ཅིང་། སྟེང་དུ་ཐོན་པའི་རེས་ལ་ལས་མཁན་གྱིས་ལྕགས་ཀྱུས་བཟུང་སྟེ། མགོར་ཐོ་
ལུམ་གྱིས་བསྣུན་པས་དྲན་པ་ཉམས་པའི་ཚེ་སྡུག་བསྔལ་གྱི་ཚོར་བ་མ་མྱོང་བ་ཙམ་བདེ་བར་བརྩི་ཞིང་ཤིན་ཏུ་སྡུག་བསྔལ་བ་ཡིན། འཇིག་རྟེན་
བཞག་པ་ལས། ཐོ་སྐམ་གསལ་ཤིང་འབིགས་པའོ། །ཞེས་པ་དང་། ལས་གཏན་ལ་དབབ་པ་ལས། བསྲུངས་མ་རྣམས་ཀྱིས་སྐམ་པ་
ཤིན་ཏུ་འབར་བས་བཟུང་ནས། ཐོ་བ་རབ་ཏུ་འབར་བས་བརྡུང་བར་བྱེད་དོ། །གསལ་ཤིང་འབར་བ་ལ་བསྐྱོན་ནས། དབང་པོའི་སྒོ་ཐམས་
ཅད་ནས་རྣག་ཁྲག་ཟག་ཅིང་མེ་འབར་བར་བྱེད་དོ། །ལྕགས་ཀྱི་དབྱུག་པ་འབར་བས་ལུས་ཐམས་ཅད་འབིགས་པར་བྱེད་དོ། །ཞེས་གསུངས་

སོ༑ །བཞི་པ་ཚེ་ཚད་ནི། མི་ལོ་སྟོང་ཕྲག་གཅིག་དང་དྲུག་བརྒྱ་ལྷ་གཞན་འཕྲུལ་དབང་བྱེད་ཀྱི་ཞག་གཅིག །ལྷའི་ལོ་ཁྲི་དྲུག་སྟོང་ཚ་བའི་ཞག་
གཅིག་ཏུ་བྱེད་པའི་རང་ལོ་ཁྲི་ཕྲག་གཅིག་དང་། སྟོང་ཕྲག་དྲུག་ཐུབ། འཇིག་རྟེན་བཞག་པ་ལས། མི་ལྟར་བརྩིས་ན་ལོ་བྱེ་བ་ཕྲག་ལྔ་བརྒྱ་དང་།
བྱེ་བ་ཕྲག་སུམ་ཅུ་རྩ་གསུམ་དང་། བྱེ་བ་ཕྲག་ས་ཡ་བརྒྱད་དང་། བྱེ་བ་ཕྲག་བཞི་འབུམ་དང་། དྲུག་ཁྲི་དྲུག་སྟོང་ངོ་། །ཞེས་སོ། །བདུན་པ་རབ་
ཏུ་ཚ་བ་ལས། ལས། ངེས་ཚིག །སྡུག་བསྔལ། ཚེ་ཚད་དོ། །དང་པོ་ལས་ནི། ལས་གཏན་ལ་དབབ་པའི་མདོ་ལས། ཕ་མ་བསད་པ་
ལས་བྱུང་ངོ་། །གསུངས། གཉིས་པ་ངེས་ཚིག་ནི། དྲན་པ་ཉེར་བཞག་ཆུང་བ་ལས། མེ་ནི་རབ་ཏུ་དྲག་པོ་ཡིས། །དེར་འཁོད་སེམས་ཅན་
རབ་ཚ་བྱེད། །ཚ་བ་ཕུལ་དུ་བྱུང་བ་སྟེ། །དེ་ཕྱིར་རབ་ཏུ་ཚ་བར་གསུངས། །ཞེས་སོ། །གསུམ་པ་སྡུག་བསྔལ་ནི། ལྕགས་ཁྱིམ་མེ་འབར་

༄༅། །བའི་ནང་དུ། ལས་མཁན་རྣམས་ནས་ལྕགས་ཀྱི་གསལ་ཤིང་རྩེ་གསུམ་པ་མེ་འབར་བས་རྐང་མཐིལ་གཉིས་དང་། འོག་
སྒོ་ནས་འཛུགས་ཤིང་ཕྲག་པ་གཉིས་དང་སྤྱི་བོ་ནས་ཐལ་མར་འབྱིན། ལྕགས་བསྲེགས་ཀྱི་སྣམ་བུས་ལུས་ཀྱི་ཕྱི་ནས་དཀྲིས་པས་སྡུག་བསྔལ་ལོ། །
འདི་ལ་འཇིག་རྟེན་བཞག་པ་ལས། དང་པོ་དང་རྫ་བུམ་ཁང་པར་སྲེག །ཅེས་དང་། ལས་གཏན་ལ་དབབ་པའི་མདོ་ལས། ལྕགས་ཀྱི་
དང་པོ་འབར་བའི་ནང་དུ་ཁ་བཅད་ཅིང་བསྲེག་པར་བྱེད་དོ། །ལྕགས་ཀྱི་བུམ་པ་དཔག་ཚད་མང་པོར་ཡོད་པ་བཙོ་ཆུ་ཁོལ་མའི་ནང་དུ་རེས་ཁ་རུ་
ཡོང་༑ རེས་ཞབས་སུ་འགྲོ་བ་ཙམ་དུ་འཚོད་པར་བྱེད་དོ། །ལྕགས་ཀྱི་ཁང་སྒྲོམ་འབར་བའི་ནང་དུ་བསྲེག་པར་བྱེད་དོ་གསུངས་སོ། །བཞི་པ་ཚེ་
ཚད་ནི། བར་བསྐལ་ཕྱེད་ཐུབ་པ་སྟེ། མི་ལོའི་གྲངས་ཀྱིས་གཞལ་བའི་ཡུལ་ལས་འདས་སོ། །དེ་སྐད་དུ་འཇིག་རྟེན་བཞག་པ་ལས། བསྐལ་

པ་ཕྱེད་ཐུབ་པོ། །ཞེས་སོ། །བརྒྱད་པ་མནར་མེད་པ་ལ། ལས། ངེས་ཚིག །སྡུག་བསྔལ། ཚེ་ཚད་དོ། །དང་པོ་ལས་ནི། ལས་
གཏན་ལ་དབབ་པ་ལས། མཚམས་མེད་པ་དང་། དམ་པའི་ཆོས་ལ་སྐུར་པ་བཏབ་པ་ལས་བྱུང་ངོ་། །ཞེས་གསུངས་སོ། །གཉིས་པ་ངེས་
ཚིག་ནི། དྲན་པ་ཉེར་བཞག་ལས། མེ་དྲག་དེས་ནི་ལུས་ཅན་ལ། །རུས་པ་དག་ཀྱང་ལྷ་བར་འགྱུར། །དེ་ཕྱིར་བདེ་བའི་སྐབས་མེད་པས། །
དེས་ན་མནར་མེད་ཡིན་པར་བཤད། །ཅེས་སོ། །གསུམ་པ་སྡུག་བསྔལ་ནི། སོལ་མེ་ཕུང་པོ་རི་ཙམ་ནང་བཙུད་ནས། ལུས་དང་མེ་
གཉིས་མི་དབྱེ་བར་གཉིས་མེད་དུ་སྲེག །འོ་དོད་འབོད་པའི་སྒྲ་ཙམ་ལས་ལུས་དངོས་ལྟར་མི་མངོན། སྐབས་རེར་མེ་སྒོ་ཅུང་ཟད་རེ་ཕྱེ་བས་བྲོས་
པར་རློམ་པ་ན། ལས་མཁན་རྣམས་ཀྱིས། མདའ་བོ་ཆེ། དབྱུག་པ། ཐོ་བ་ལ་སོགས་པས་བསྣུན་ཅིང་། ལྕགས་ཞུན་ཁར་བླུགས་

༄༅། །པས་ཕྱིའི་གནོད་པ་སོགས་མདོར་ན་དམྱལ་བ་སྔ་མ་བདུན་པོའི་སྡུག་བསྔལ་ཀྱང་རྟག་པར་འཆར་རོ། །དེ་སྐད་དུ། འཇིག་རྟེན་
བཞག་པ་ལས། ལྕེ་དང་ཤིང་རྟ་ཁྲབ་དང་རི། །ཞེས་དང་། ལས་གཏན་ལ་དབབ་པ་ལས། མནར་མེད་པའི་སེམས་ཅན་དེར་སྐྱེས་པའི་ལྕེ་
ཞིང་དུ་དཔག་ཚད་ཙམ་དུ་སྐྱེས་པ་ལས། དམྱལ་བའི་སྲུངས་མ་རྣམས་ཀྱིས་ལྕགས་ཀྱི་ཐོང་གཤོལ་འབར་བས་རྨོ་ཞིང་སློག་པར་བྱེད་དོ། །སྨད་
ནས་རྨོས་ཙམ་ན་སྟོད་ནས་སོས་སོ། །སྟོད་ནས་རྨོས་ཙམ་ན་སྨད་ནས་སོས་སོ། །ཡང་ལྕགས་ཀྱི་ཐང་ཀ་འབར་བ་ལ་ལྕགས་ཀྱི་ཤིང་རྟ་འབར་
བས་ཁྲིད་ཅིང་སྲེག་པས་ཚ་ཞིང་སྡུག་བསྔལ་བར་བྱེད་དོ། །ཡང་ལྕགས་ཀྱི་རི་འབར་བ་ལ་འཛེགས་སུ་བཅུག་ཅིང་འབེབས་པར་བྱེད་དོ། །སྲེག་
ཅིང་སྡུག་བསྔལ་བར་བྱེད་དོ། །ཞེས་གསུངས་སོ། །ཚེ་ཚད་ནི་བར་བསྐལ་གཅིག་སྟེ། འཇིག་རྟེན་གདགས་པ་ལས། མནར་མེད་ཀྱི་ཚེ་ནི་

བར་གྱི་བསྐལ་པ་གཅིག་ཐུབ་པར་གསུངས་སོ། །འདིར་ནི། གོང་གི་ལས་རྣམས་དང་། སྔགས་སུ་ཞུགས་ནས་རྡོ་རྗེ་སློབ་དཔོན་སོགས་ལ་ལོག་
ལྟ་སྐྱེས་པ་སོགས་སྐྱེ་བའི་གནས་ཡིན་ཏེ། ལས་གཞན་གྱིས་འདིར་སྐྱེ་མི་ནུས་གསུངས་སོ། །དེ་ལྟར་ཚ་དམྱལ་བརྒྱད་པོ། གོང་མ་ལས་འོག་
མ་འོག་མར་ཚོར་བ་བདུན་འགྱུར་གྱི་རགས་པས་སྡུག་བསྔལ་བདུན་འགྱུར་གྱི་ཆེ་བ་སྟེ། ངལ་བསོ་ལས། གོང་དུ་སྨོས་པའི་དམྱལ་བ་དེ་དག་ཀྱང་། །
རིམ་བཞིན་མེ་ལྕེ་བདུན་འགྱུར་གྱིས་ཚ་ལ། །འོག་མར་སྔ་མའི་སྡུག་བསྔལ་ལྷག་དང་བཅས། །ཅི་སྲིད་ལས་མ་ཟད་པར་སྡུག་བསྔལ་མྱོང་། །ཞེས་
སོ༑ །གཉིས་པ་ཉེ་འཁོར་ནི། མནར་མེད་ཀྱི་འཁོར་དུ་ལྷགས་པའི་ཉེ་འཁོར་ཏེ། མནར་མེད་ཀྱི་ཕྱོགས་བཞི་སོ་སོར། མེ་མ་མུར་གྱི་
འབོས༑ རོ་མྱགས་ཀྱི་འདམ། མཚོན་ཆའི་ཐང་། རལ་གྲི་ལོ་མའི་ནགས་ཚལ་བཞི་པོ། །བཞི་བཞི་བཅུ་དྲུག །མཚམས་བཞིར་ལྕགས་ཀྱི་

༄༅། །ཤལ་མ་རིའི་སྡོང་པོ་བཞི་ཡོད་པ་ལས། རེ་རེ་ལ་ལས་དང་། སྡུག་བསྔལ་གཉིས་རེ་གསུངས་ཏེ། དང་པོ་མེ་མ་མུར་གྱི་
འབོས་ལ། དེར་སྐྱེ་བའི་ལས་ནི། ལས་རྒྱ་མཚོའི་མདོ་ལས། སྲོག་ཆགས་བསད་ནས་ཡིད་རངས་པ་ལས་བྱུང་ངོ་། །ཞེས་གསུངས། སྡུག་
བསྔལ་ནི། དམྱལ་བ་མནར་མེད་ཀྱི་ལས་སྲབ་པ་དག་ཕྱིར་ཐོན་པ་ན་གྲིབ་མ་ནག་ངམ་པའི་འོབས་ལ་དགའ་ནས་སོང་བ་དང་། ཐལ་ཚན་གྱི་
མདག་མེ་འབར་བའི་ནང་དུ་ཚུད་ནས་ཤ་རུས་ཚིག་ཅིང་སྡུག་བསྔལ་བའོ། །གཉིས་པ་རོ་མྱགས་ཀྱི་འདམ་ལ། ལས་ནི། ལས་རྒྱ་མཚོ་ལས། 
དེ་ནི་ནོར་ལ་ཆགས་ནས་བསད་པ་ལས་བྱུང་ངོ་། །ཞེས་སོ། །སྡུག་བསྔལ་ནི། དེ་བཞིན་དུ་ཆུ་ཀླུང་མཐོང་བ་ན་དེར་ཕྱིན་པས། རོ་མྱགས་ཀྱི་
འདམ་རྫབ་དྲི་ང་བར་ཚུད་ནས། སྲིན་བུ་ལྕགས་ཀྱི་མཆུ་རྣོན་ཅན་གྱིས་འབིགས་པའོ། །གསུམ་པ་མཚོན་ཆའི་ཐང་ལ། དེར་སྐྱེ་བའི་ལས་ནི། 

རྒྱ་མཚོ་ལས། རྦབ་ཀྱིས་བསད་པ་ལས་བྱུང་ངོ་། །ཞེས་གསུངས། སྡུག་བསྔལ་ནི། ཐང་ཉམས་དགའ་བ་མཐོང་ནས་ཕྱིན་པ་ན། དེ་ཐམས་
ཅད་ལྕགས་ཀྱི་ཐུར་མ་རྣོན་པོར་གཟིངས་པས་རྐང་པ་གང་བཞག་ཐལ་མར་འབིགས་ཤིང་བཏེགས་ན་སོས་པས་སྡུག་བསྔལ་ལོ། །བཞི་པ་རལ་གྲིའི་
ཚལ་ལ། དེར་སྐྱེ་བའི་ལས་ནི། ལས་རྒྱ་མཚོ་ལས། བགས་ཕེབ་པ་ལ་གནོད་པ་བྱས་པ་ལས་བྱུང་ངོ་། །ཞེས་སོ། །སྡུག་བསྔལ་ནི། 
ལོ་མའི་ཚལ་མཐོང་ནས་དགའ་སྟེ་ཕྱིན་པ་དང་། ལོ་མ་ཐམས་ཅད་རལ་གྲིར་གྱུར་པ་རླུང་གིས་བསྐྱོད་པའི་ཆར་གྱིས་ལུས་དུམ་བུར་གཅོད་པའོ། །
གཞན་ཡང་ལྕགས་ཀྱི་ཤལ་མ་ལི་ལ། ལས་དང་། སྡུག་བསྔལ་གཉིས་ལས། དང་པོ་ལས་ནི། མདོ་རྒྱ་མཚོ་ལས། ཚངས་སྤྱོད་ཉམས་
པ་དང་འདོད་ལོག་སྤྱོད་པ་ལས་བྱུང་ངོ་གསུངས། གཉིས་པ་སྡུག་བསྔལ་ནི། ལྕགས་ཀྱི་ཤལ་མ་རི་ཞེས་བྱ་བའི་རིའི་རྩེ་ནས་རང་ལ་དགའ་

༄༅། །གདུང་ཡོད་པའི་སྐྱེ་བོས་འབོད་པར་མཐོང་ནས་ཕྱིན་པ་དང་། ལམ་དུ་ལྕགས་ཐུར་རྣོན་པོས་རྐང་པ་འབིགས་ཤིང་སྟེང་དུ་
སླེབས་དུས་ཁྭ་ཏ་དང་བྱ་རྒོད་ཀྱིས་ཀླད་པ་དང་། མིག་ཚིལ་འབྲུ་ཞིང་། ཡང་རིའི་རྩ་བར་གྲོགས་དེས་འབོད་པ་མཐོང་ནས་ཐུར་དུ་ཕྱིན་པས་སྔར་
བཞིན་འབིགས་པ་དང་། དེའི་རྩར་སླེབས་དུས་ལྕགས་ཀྱི་སྐྱེས་པ་དང་། བུད་མེད་མེ་འབར་བར་སོང་ནས་རང་ལ་འཁྱུད་པས་སྲེག་ཅིང་ཟ་བར་
བྱེད་དོ། །དེ་སྐད་དུ་ལས་རྒྱ་མཚོའི་མདོ་ལས། རིའི་རྩེ་མོ་ན་བྱ་ཁྭ་ཏ་ལྕགས་ཀྱི་མཆུ་ཅན་གྱིས་གང་བ་ཡོད་དོ། །ཤིང་གི་རྩ་བ་ན་དམྱལ་བའི་ཁྱི་
སྐྱ་ཁྲ་མང་པོས་གང་བ་ཡོད་དོ། །ཡུལ་དེ་ནི་རི་ལུང་མེས་གང་བ་ནམ་མཁའ་ནས་མཚོན་ཆའི་ཆར་འབེབས་པའོ། །ཞེས་སོ། །འདི་ལ་ཆགས་
ཚུལ་ཅུང་མི་འདྲ་བ་ཡིད་བཞིན་མཛོད་དུ། ཉེ་འཁོར་བ་ནི་ཚ་དམྱལ་འཁོར་དུ་གནས། །ཞེས་པ་བཞིན། ལས་རྒྱ་མཚོའི་མདོ་ལས། ཚ་

དམྱལ་རྣམས་ཀྱི་ཡུལ་དེའི་ཕྱི་རོལ་ན་མེ་མ་མུར་གྱི་འོབས་པུས་ནུབ་ཙམ་ཡོད། དེའི་ཕྱི་རོལ་ན་རོ་མྱགས་ཀྱི་འདམ་དུ་འབུ་ལྕགས་ཀྱི་མཆུ་ཅན་གྱིས་
གང་བ་ཡོད། དེའི་ཕྱི་རོལ་ན་ཐལ་ཚན་གྱི་ཆུ་བོ་རབ་མེད་གཏིང་ཟབ་ལ་དྲག་པ་ཡོད། དེའི་གྲྭ་གྲུ་ན་རྫ་བུམ་དཔག་ཚད་མང་པོ་ཡོད་པ་བ་ཚྭའི་ཆུ་
ཁོལ་བས་གང་བ་ཡོད། དེའི་ཕྱི་རོལ་ན་སྤུ་གྲིས་གཏམས་པའི་ལམ་དཔག་ཚད་མང་པོ་ཡོད་དོ། །དེའི་ཕྱི་རོལ་ན་ནགས་ཚལ་ཚེར་མ་སོར་བཅུ་
དྲུག་ཅན་ཡོད་དོ། །ཡུལ་དེ་ནི་རི་ལུང་མེས་གང་བ། ནམ་མཁའ་ནས་མཚོན་ཆའི་ཆར་འབེབས་པ། རྒྱོབ་སོད་ཀྱི་སྒྲ་དྲག་པོ་རུ་གྲགས་པ།  
དྲི་མི་ཞིམ་པ། ཉམས་མི་དགའ་བ། སྡུག་ཅིང་སྐྱི་གཡའ་བའོ། །ཞེས་གསུངས་པས། ཡང་སོས་སོགས་རེ་རེ་ལའང་ཕྱོགས་བཞི་ན་
ལྷག་པའི་གནོད་པ་བཞི་བཞི་སྟེ་བཅུ་དྲུག་བཅུ་དྲུག་ཡོད་པར་བཞེད་ལ། སྔ་མ་ནི། སེམས་ཉིད་ངལ་བསོ་ལས། ཉེ་འཁོར་མནར་མེད་ཁང་པའི་

༄༅། །ཕྱི་རོལ་བཞིར། །མེ་མ་མུར་དང་རོ་མྱགས་མཚོན་ཆའི་ཐང་། །ཆུ་བོ་རབ་མེད་བཞི་བཞི་བཅུ་དྲུག་གོ། །ཞེས་གསུངས་པ་
སོགས་སོ། །གསུམ་པ་ཉི་ཚེ་བ་ནི། ཕྱོགས་གཅིག་ཏུ་ངེས་པའི་གནས་མེད་དེ། ཡིད་བཞིན་མཛོད་ལས། ཉི་ཚེའི་གནས་ལ་ངེས་པ་མ་མཆིས་
ཤིང་༑ །ཞེས་སོ། །མིའི་གནས་ཀྱིའང་། ཆུ་བོ། རི། ཡ་ངའི་ས་ཕྱོགས། རྒྱ་མཚོའི་འགྲམ་སོགས་གནས་ངེས་མེད་དུ། བྲག་ནང་
བཅར་བ་དང་། རྡོ་ནང་འཐུམ་པ། ཆབ་རོམ་ནང་དུ་རེངས་པ། ཆུ་ཚན་དུ་འཚོད་པ། དགུན་ཆུ་གྲང་དུ་ཉེན་པ། མེ་ནང་སྲེག་པ། ཤིང་སྡོང་
ནང་བཅད་གཏུབ་བྱས་པ་དང་། ཕྲུ་བ་སྒོ། ཕྱགས་མ། ཀ་བ། སྐྱེད་པུ། ཐག་པ། གཏུན། ཤིང་སྡོང་སོགས་ལུས་དེའི་གཟུགས་
སུ་ཉེར་ལེན་བྱས་ཏེ། བཀོལ་ཞིང་སྤྱོད་པས་སྡུག་བསྔལ་བ་མྱོང་བ་དང་། དམྱལ་བ་སོགས་སུ་ཉིན་མཚན་བདེ་སྡུག་སྤེལ་མ་མྱོང་བའོ། །

དེ་སྐད་དུ་ངལ་བསོ་ལས། ཉི་ཚེ་རི་དང་ལྗོན་ཤིང་ནམ་མཁའ་དང་། །བྲག་བར་མེ་ཆུ་ངེས་མེད་གནས་རྣམས་སུ། །ཉུང་ངུར་གནས་དང་གཅིག་
པུར་གནས་ལ་སོགས། །དེར་ནི་སྡུག་བསྔལ་གང་རུང་རེ་རེས་གདུང་། །དེ་ཕྱིར་ཉི་ཚེ་བ་ཞེས་བཤད་པ་ཡིན། །ཞེས་སོ། །ཚེ་ཚད་ནི་རིང་
ཐུང་སྣ་ཚོགས་མ་ངེས་པའོ། །བཞི་པ་ཆ་མཐུན་པ་ནི། པདྨོ་དམ་པའི་མདོ་ལས། དམྱལ་བའི་ཉི་ཚེ་བ་ནི་མི་ལ་དམྱལ་བའི་སྡུག་བསྔལ་
ཡོད་པ་ལ་བྱའོ། །ཉེ་འཁོར་ནི། ཡི་དྭགས་དང་དུད་འགྲོ་ལ་དམྱལ་བའི་སྡུག་བསྔལ་ཡོད་པ་ལ་བྱའོ། །གསུངས་སོ། །དེ་ལྟར་ཚ་དམྱལ་
བརྒྱད༑ འཁོར་ལྷག་པ་བཅུ་དྲུག་ལྕགས་ཀྱི་ཤལ་མ་ལི། ཉི་ཚེ་བ་དང་བཅས་པའི་སྡུག་བསྔལ་རང་གི་ཡིད་ལ་ཡང་ཡང་བསྒོམ་ལ། འཇིགས་
སྐྲག་མི་བཟོད་པ་བྱུང་ཚེ། ད་ལྟ་དེར་སྐྱེས་པའི་སེམས་ཅན་གྲངས་ཀྱིས་མི་ཆོད། དེ་ཐམས་ཅད་རང་གི་སྐྱེ་བ་སྔོན་མའི་ཕ་མ་མཛའ་བཤེས་ཤ་

༄༅། །སྟག་ཡིན། འདིར་སྐྱེ་བའི་རྒྱུ་སྔར་བཤད་བཞིན་ཞེ་སྡང་གི་ལས་གཙོ་བོར་གྱུར་པ་ལས་བྱུང་སྙམ་ནས་སྙིང་རྗེ་དྲག་པོ་བསྒོམ། 
ད་ལྟ་རང་རེ་རྣམས་ཀྱི་ཞེ་སྡང་གི་ལས་བསགས་པ་ལ་གྲངས་ཀྱིས་མི་ཆོད་པ་ཡོད་པས་སྐྱེ་བ་གཞན་དུ་དམྱལ་བའི་གནས་དེ་དག་ཏུ་སྐྱེ་ངེས། དེས་ན་
ད་རིས་རང་གིས་དལ་འབྱོར་གྱི་མི་ལུས་ཐོབ། མཚན་ལྡན་གྱི་བླ་མ་མཇལ། ཟབ་མོའི་གདམས་ངག་ཉན། སངས་རྒྱས་ཀྱི་གོ་འཕང་སྒྲུབ་ཏུ་
ཡོད་པའི་དུས་འདིར། ཕྱིན་ཆད་དམྱལ་བ་དེ་དག་ཏུ་མི་སྐྱེ་བའི་ཐབས་འབད་དགོས་ཡང་ཡང་བསམ། སྔར་བྱས་སྡིག་པར་འགྱོད་སེམས་དང་། 
ཕྱིན་ཆད་མི་བགྱིད་སྙམ་པའི་སྡོམ་སེམས་བཅས་བཤགས་པ་དང་སྨོན་ལམ་གདབ་པར་བྱའོ། །གཉིས་པ་གྲང་དམྱལ་བཤད་པ་ལ། སྤྱི་
མཐུན་བཤད་པ། བྱེ་བྲག་སོ་སོར་བཤད་པ། ཆ་མཐུན་བཤད་པ་དང་གསུམ། དང་པོ་སྤྱི་མཐུན་ལ། ཡུལ་དང་། སྡུག་བསྔལ། ཁ་

ཟས་དང་གསུམ་མོ། །དང་པོ་ཡུལ་ནི། ཚ་དམྱལ་གྱི་གནས་དེ་དང་འདབ་འབྱོར་དུ་གྲང་དམྱལ་རྣམས་ཚ་དམྱལ་ལ་འགྲན་པ་བཞིན་དུ། ཡང་
སོས་ནས་བྱང་དུ་དཔག་ཚད་ཉི་ཤུ་ནས་འོག་ནས་འོག་ཏུ་རིམ་པར་ཚེ་དམྱལ་བརྒྱད་པོའི་བྱང་དུ་དཔག་ཚད་ཉི་ཤུ་ན་ཡོད་ལ། དེའང་སའི་དཀྱིལ་
འཁོར་རྡོག་པ་བཞགས་ཙམ་ཡང་མི་མངོན་པའི་གངས་རི་ཆེན་པོ་གཅོང་རང་མི་བཟོད་པ་ཅན་གྱིས་ལྗོངས་སུ་ཁ་ཆར་དང་འཐབ་པའི་བུ་ཡུག་རབ་ཏུ་
སྦྲེབས་པ་འཁྱག་པའི་རི་ལུང་། རླུང་གྲང་མོའི་རྒྱུན་གྱིས་བརྡབ་པ། ཉི་མའི་སྣང་བ་མེད་པའི་མུན་ནག་ཆེན་པོའོ། །དེ་སྐད་དུ། ལས་རྣམ་
པར་ངེས་པའི་མདོ་ལས། ཚེ་དང་ལྡན་པ་མོའུ་གལ་གྱི་བུས་གསོལ་བ། བཅོམ་ལྡན་འདས་གྲང་བའི་དམྱལ་བ་བདག་ཅག་རྣམས་ལ་བཤད་
དུ་གསོལ། །ཞེས་ཞུས་པས། བཀའ་སྩལ་པ། མོ་གལ་གྱི་བུ། གྲང་བའི་དམྱལ་བའི་ཡུལ་ནི། ལྕགས་ཀྱི་ཐང་ཀ་ལ། ལྕགས་

༄༅། །ཀྱི་བུ་ཡུག་འཚུབ་པ། འཛམ་བུའི་གླིང་གི་དགུན་ཁའི་རླུང་གྲང་བ་བས་ཀྱང་བདུན་འགྱུར་གྱིས་གྲང་བའི་རླུང་གིས་གཡབ་པ། 
ལྕགས་ཀྱི་ཐོག་དང་སེར་བ་རྒྱུན་དུ་འབབ་པ། སྒྲ་མི་སྙན་པ། དྲི་མི་ཞིམ་པ། འཇིགས་ལ་སྐྱི་གཡའ་བ་ཡོད་དོ། །ཞེས་གསུངས་སོ། །གཉིས་
པ་སྡུག་བསྔལ་ནི། འདར་བའི་ལུས་ཤིན་ཏུ་བསིལ་བའི་མཐར་ཐུག་པས། ཇི་ལྟར་ཐག་པ་ཡིས་ཇི་བཞིན་བཅིངས་ཏེ་གུམ་གུམ་པོར་གྱུར་ནས་
བསྐྱོད་པར་མི་ནུས་ཀྱང་། ད་དུང་སྡུག་བསྔལ་གྱི་ཚོར་བ་ལ་རྣམ་པར་ཤེས་པ་འཐོགས་ནས་བཞིན་གསོན་སོར་འདྲ་ཡང་། རླུང་གི་ནུས་པ་རྣོ་ངར་ཅན་
གྱི་མཚོན་ཆས་རུས་པའི་གཏིང་ཕུག་པའི་རྐྱེན་གྱིས་གྲང་བའི་རེག་བྱ་སོ་ཡི་བར་དུ་འཚིར་བ་ལྟར་གདུངས་བས་ཤི་ལ་ཐུག་པའོ། །དེ་སྐད་དུ། ངལ་
བསོ་ལས། གངས་སོགས་ཤིན་ཏུ་གྲང་བའི་གནས་དག་ཏུ། །མུན་ནག་བུ་ཡུག་འཚུབས་པས་སྦྲེབས་པའི་ལུས། །ཞེས་སོ། །གསུམ་པ་

ཟས་ནི། རྣམ་པར་ངེས་པའི་མདོ་ལས། ཁ་ཟས་ནི་གྲང་བའི་རླུང་ཁོང་དུ་སོང་བ་ཙམ་ལ་བྱེད་དོ། །ཞེས་གསུངས་སོ། །གཉིས་པ་བྱེ་བྲག་སོ་
སོར་བཤད་པ་ལ། གྲང་དམྱལ་བརྒྱད་བཤད་པ། ཚེའི་ཚད་བཤད་པའོ། །དང་པོ་གྲང་བའི་དམྱལ་བ་བརྒྱད་སོ་སོར་བཤད་པ་ལ། སྟེང་
ནས་མར་རིམ་བཞིན་དང་པོ། ཆུ་བུར་ཅན་ལ། ལས་དང་སྡུག་བསྔལ་གཉིས། དང་པོ་ལས་ནི། ལས་རྣམ་པར་ངེས་པའི་མདོ་ལས། དེ་
ནི་དུད་འགྲོའི་པགས་པ་བཤུས་པ་ལས་བྱུང་ངོ་། །ཞེས་གསུངས། གཉིས་པ་ངེས་ཚིག་དང་འབྲེལ་བའི་སྡུག་བསྔལ་ནི། ལུས་གྲང་བས་
ཉེན་པས་ལུས་ལ་ཆུ་བུར་ཐོལ་ཐོལ་རྡོལ་བ་ནི་ཆུ་བུར་ཅན་ཏེ། མདོ་དེ་ཉིད་ལས། ཆུ་བུར་ཅན་གྱི་ལུས་ལ་ཆུ་བུར་གྲོད་པ་ཙམ་གྱིས་
གང་ནས་བཟོད་བླགས་མེད་པའོ། །ཞེས་སོ། །གཉིས་པ་ཆུ་བུར་རྡོལ་བ་ལ། ལས་དང་། སྡུག་བསྔལ་གཉིས། དང་པོ་

༄༅། །ལས་ནི། ལས་རྣམ་ངེས་ལས། དེ་ནི་དུད་འགྲོའི་རྟེན་མཁར་བཤིག་པ་ལས་བྱུང་ངོ་། །ཞེས་སོ། །གཉིས་པ་སྡུག་
བསྔལ་ནི། ཆུ་བུར་དེ་རྡོལ་ནས་པགས་པ་དཀར་པོ་མཐོང་བ་ཆུ་བུར་རྡོལ་བ་སྟེ། མདོ་དེ་ཉིད་ལས། ཆུ་བར་རྡོལ་ནས་རྣག་ཁྲག་ཟག་པའོ། །
ཞེས་སོ། །གསུམ་པ་ཨ་ཆུ་ཟིར་བ་ལ། ལས་དང་། སྡུག་བསྔལ་ལོ། །དང་པོ་ལས་ནི། ལས་རྣམ་ངེས་ལས། མིའི་གོས་བཤུས་པ་
ལས་བྱུང་ངོ་། །གསུངས། གཉིས་པ་སྡུག་བསྔལ་ནི། གྲང་བས་རྟག་ཏུ་མནར་ནས་ཨ་ཆུ་ཞེས་སྨྲེ་སྔགས་རྒྱུན་མི་ཆད་པའོ། །མདོ་དེ་ཉིད་
ལས༑ ཨ་ཆུ་རྟག་ཏུ་ཟེར་བའོ། །ཞེས་སོ། །བཞི་པ་ཀྱི་ཧུད་ཟེར་བ་ལ། ལས་དང་སྡུག་བསྔལ་ལོ། །དང་པོ་ལས་ནི། ལུང་སྔ་མ་ལས། 
མིའི་རྟེན་བཤིག་པ་ལས་བྱུང་ངོ་། །ཞེས་སོ། །གཉིས་པ་སྡུག་བསྔལ་ནི། སྐད་ཀྱི་གདངས་ཆག་པས་ཤུགས་རིང་ཀྱི་ཧུད་འདོན་པ་སྟེ། ལས་

རྣམ་ངེས་ལས། ཀྱི་ཧུད་ཟེར་བ་ནི་རྟག་ཏུ་ཀྱི་ཧུད་ཀྱི་ཧུད་ཟེར་ཞིང་སྡུག་བསྔལ་གྱི་ང་རོ་འདོན་པའོ། །ཞེས་སོ། །ལྔ་པ་སོ་འཐམས་ནས་པདྨ་
ལྟར་གས་པ་ལ། ལས་དང་སྡུག་བསྔལ་ལོ། །དང་པོ་ལས་ནི། མདོ་སྔ་མ་ལས། དེ་ནི་དུད་འགྲོ་འཁྱག་ནང་ནས་བསད་པ་ལས་བྱུང་
ངོ་༑ །ཞེས་སོ། །གཉིས་པ་སྡུག་བསྔལ་ནི། གྲང་བའི་ཟུག་རྔུ་བསྲན་མི་བཟོད་ཀྱང་འཁྱག་པས་སྐད་མི་ཐོན་ནས་རེངས་ཤིང་སོ་འཐམས་
པས་སོ་ཐམ་ཐམ་པ་སྟེ། ལས་རྣམ་པར་ངེས་པའི་མདོ་ལས། པདྨ་ལྟར་གས་པ་ནི། ལུས་ཐམས་ཅད་འཁྱག་ནས་གས་པའོ། །ཞེས་
སོ༑ །དྲུག་པ་གས་པ་ཆེན་པོའམ། པདྨ་ལྟར་གས་པ་ལ། ལས་དང་། སྡུག་བསྔལ་ལོ། །དང་པོ་ལས་ནི། མདོ་དེ་ཉིད་ལས། དེ་ནི་
མི་འཁྱག་ནས་བསད་པ་ལས་བྱུང་ངོ་། །གསུངས་སོ། །གཉིས་པ་སྡུག་བསྔལ་ནི། ཕྱིའི་ལྤགས་མདོག་སྔོན་པོར་སོང་ནས་ཚལ་པ་བཞིར་

༄༅། །གས་པ་པདྨ་ལྟར་གས་པའོ། །ལས་རྣམ་ངེས་ལས། གས་པ་ཆེན་པོ་ནི་དེ་བས་ཀྱང་ཆེར་གས་པའོ། །ཞེས་སོ། །
བདུན་པ་ཨུཏྤལ་ལྟར་གས་པ་ལ། ལས་དང་སྡུག་བསྔལ་ལོ། །དང་པོ་ལས་ནི། མདོ་དེ་ཉིད་ལས། དེ་ནི་ཆོས་པའི་གོས་བཤུས་པ་ལས་
བྱུང་ངོ་། །ཞེས་གསུངས་སོ། །གཉིས་པ་སྡུག་བསྔལ་ནི། རྨ་དེ་དག་གི་ཕྱི་ནང་ལོག་ནས་ཆུ་རྒྱུས་ཀྱི་གཟུགས་ཕྲ་མོས་སྦྲེལ་བས་ཨུཏྤལ་ལྟར་
གས་པ་སྟེ། སྔ་མ་ལས་ལུས་འཁྱག་ནས་སོ་སོར་གྱེས་པའོ། །ཞེས་གསུངས། འདི་ལ་ཚལ་པ་དྲུག་ཏུ་གས་པར་འདོད་པ་ཡོད་དོ། །བརྒྱད་
པ་པདྨ་ཆེན་པོ་ལྟར་གས་པ་ལ། ལས་དང་། སྡུག་བསྔལ་ལོ། །དང་པོ་ལས་ནི། ལས་རྣམ་པར་ངེས་པའི་མདོ་ལས། དེ་ནི་སངས་རྒྱས་
དང་ཆོས་ཀྱི་ན་བཟའ་བཤུས་པ་ལས་བྱུང་བར་གསུངས་སོ། །གཉིས་པ་ངེས་ཚིག་དང་འབྲེལ་བའི་སྡུག་བསྔལ་ནི། རྨ་དེ་སྔ་མ་ལས་ཆེར་ཚལ་

པ་བཅུ་དྲུག་གམ་སོ་གཉིས་གྲངས་མེད་པར་གས་ནས་རུས་པ་དཀར་པོར་མཐོང་བ་པདྨ་ཆེན་པོ་ལྟར་གས་པ་སྲིན་བུ་ལྕགས་མཆུ་ཅན་གྱིས་ཟ་བ་སྟེ། 
མདོ་སྔ་མ་ལས། གས་པ་ཆེན་པོ་ནི་ཆེར་གས་པའོ། །ཞེས་སོ། །གྲང་དམྱལ་འདི་ལ་འདྲེན་ཚུལ་མི་འདྲ་བ། ཡིད་བཞིན་མཛོད་ལས། ཆུ་
བུར་ཅན་དང་ཆུ་བུར་རྡོལ་བ་ཅན། །ཨ་ཆུ་ཟེར་དང་ཀྱི་ཧུད་སོ་འཐམ་དང་། །པདྨ་ལྟར་གས་ཨུཏྤལ་པདྨ་ཆེ། །གྲང་བས་ཉམ་ཐག་སྡུག་
བསྔལ་ཕ་མཐའ་ཡས། །ཞེས་དང་། ངལ་བསོ་ལས། ཆུ་བུར་ཅན་དང་ཆུ་བུར་རྡོལ་བ་ཅན། །གྲང་བས་སོ་འཐམས་སྨྲེ་སྔགས་ཨ་ཆུ་ཟེར། །
ཀྱི་ཧུད་ཨུཏྤལ་ལྟར་གས་པདྨ་དང་། །པདྨ་ཆེ་ལྟར་གས་པའི་རྨ་ནང་དུ། །སྲོག་ཆགས་སྲིན་བུ་མཆུ་རྣོ་འབར་བས་ཟིན། །ཞེས་དང་། ཁྲིད་ 
གཞུང་ཀ་དག་ཀློང་ཡང་སོགས་ལས། ཨ་ཆུ་ཟེར་བ་སྔོན་ལ་འདྲེན་པ་དང་། ཡང་ལས་རྣམ་པར་ངེས་པའི་མདོ་ལས་ཐ་སྙད་མི་འདྲ་བ། ཆུ་

༄༅། །བུར་རྡོལ་བ། ཨ་ཆུ། ཀྱི་ཧུད་ཟེར་བ། པདྨ་ལྟར་གས་པ། པདྨ་ཆེན་པོ་ལྟར་གས་པ། ཨུཏྤལ་ལྟར་གས་པ། ཨུཏྤལ་
ཆེན་པོ་ལྟར་ས་པ་བརྒྱད་དུ་གསུངས་སོ། །གཉིས་པ་ཚེ་ཚད་ནི། གྲོང་ཁྱེར་ཀོ་ས་ལེའི་བྲེས་གཞལ་བའི་བཅུ་ཚད་ཉི་ཤུ་ཤོང་བའི་གཞོང་པ་ཏིལ་གྱིས་
གང་པ་ལས་ཆུ་བུར་ཅན་གྱི་ལོ་བརྒྱ་རེ་ན་ཏིལ་རེ་རེ་ཕྱུངས་བས་ཏིལ་ཐམས་ཅད་ཟད་པ་ན་ཆུ་བུར་ཅན་གྱི་ཚེ་ཚད་རྫོགས། ལྷག་མ་རྣམས་དེ་ལས་རིམ་
པར་ཉི་ཤུ་རེའི་འགྱུར་གྱིས་ཚེ་ཇེ་རིང་སྡུག་བསྔལ་ཇེ་ཆེ་ཡིན་ཏེ། ལས་རྣམ་པར་ངེས་པའི་མདོ་ལས། ཆུ་བུར་ཅན་གྱི་ཚེ། ཏིལ་སྦྱངས་འདོམ་གང་
པ་གཅིག་གི་ནང་ནས་ལོ་བརྒྱ་རེ་ན་ཏིལ་རེ་རེ་བཏོན་པས་ཟད་པའོ། །གཞན་གྱི་ཚེ་ནི་ཉི་ཤུའི་འགྱུར་རོ། །ཞེས་གསུངས་སོ། །གསུམ་པ་ཆ་མཐུན་
ལ་གཉིས་ལས། ལས་རྣམ་པར་ངེས་པའི་མདོ་ལས། ཉི་ཚེ་བ་ནི་མི་ལ་གྲང་བའི་སྡུག་བསྔལ་ཡོད་པའོ། །ཉེ་འཁོར་ནི་བྱོལ་སོང་དང་ཡི་དྭགས་

ལ་གྲང་བའི་སྡུག་བསྔལ་ཡོད་པའོ། །ཞེས་སོ། །དེ་དག་གི་སྡུག་བསྔལ་ཡང་ཡང་རང་རྒྱུད་ལ་བླངས། ད་ལྟ་མི་ཡུལ་དུ་གྲང་ལྷག་ཆེ་དུས་ཞག་
གཅིག་ལ་གཅེར་བུར་སྡོད་དགོས་ན་བཟོད་མི་ནུས་ན། དེར་སྐྱེས་ན་ཇི་ལྟར་བཟོད་སྙམ་དུ་སེམས་ཤིང་། དེར་སྐྱེ་བའི་ལས་བསགས་པ་ལ་བཤགས་
སྡོམ་དང་། སྐྱེས་པའི་སེམས་ཅན་རྣམས་ལ་སྙིང་རྗེ་སྒོམ་པར་བྱའོ། །ངན་སོང་གི་གནས་གཉིས་པ་ཡི་དྭགས་ལ། སྤྱི་མཐུན། བྱེ་བྲག །
ལས་དང་། སྡུག་བསྔལ། ཚེ་ཚད། ཆ་མཐུན་དང་ལྔའོ། །དང་པོ་སྤྱི་མཐུན་ལ་ཡི་དྭགས་ཀྱི་གནས་དང་ལུས། སྡུག་བསྔལ། ཟས་སོ། །
དང་པོ་གནས་ནི། རྩ་བ་དང་། ཡན་ལག་གཉིས། དང་པོ་རྩ་བའི་གནས་ཡི་དྭགས་ལྕགས་ཀྱི་གྲོང་ཁྱེར་ཆེན་པོ་ནི་རྒྱལ་པོའི་ཁབ་ཀྱི་འོག་དཔག་
ཚད་ལྔ་བརྒྱ་ན་ཡོད། ས་གཞི་རི་ཀླུང་ཐམས་ཅད་བྱེ་མ་སྐྱ་ཕུང་ངེ། ཆུ་ཤུལ་གྱི་གྲམ་པ། ཤིང་ཤུལ་གྱི་མགལ་དུམ་དང་སྡོང་དུམ་ཡོད་པ་སྟེ།

༄༅། །ལས་རྣམ་པར་ངེས་པའི་མདོ་ལས། ཚེ་དང་ལྡན་པ་མ་འགགས་པས་གསོལ་བ། བཅོམ་ལྡན་འདས་ཡི་དྭགས་ཀྱི་སྡུག་
བསྔལ་གསུང་དུ་གསོལ། བཀའ་སྩལ་པ། མ་འགགས་པ་ལེགས་པར་ཉོན་ལ་ཡིད་ལ་ཟུངས་ཤིག །ཡི་དྭགས་ཀྱི་ཡུལ་ནི་འབྲོག་དགོན་པ་
དང་གཡེ་ཐང་ཆེན་པོ་ལ་ཕལ་ཆེར་ཡོད་དོ། །དེ་མ་ཡིན་པའི་གནས་སོ་སོ་ནའང་ཡོད་དོ། །གསུངས་སོ། །གཉིས་པ་ཡན་ལག་གི་གནས་ནི་
ལྷ་དང་མིའི་གནས་སུ་ཡོད་པར་བཤད་དོ། །གཉིས་པ་ལུས་ནི་ཡི་དྭགས་ལྕགས་ཀྱི་གྲོང་ཁྱེར་ན་གནས་པའི་འགྲོ་བ་རྣམས། ལུས་པོ་ཆེ་ཆུང་སྣ་
ཚོགས༑ སྐྲ་ཁ་སྤུ་རིང་པོས་གཡོགས་པ། ཤོ་མང་བཞིན་སྒོག་སྟེ། གསུས་པ་ཆེ་བ། རྐང་ལག་ཕྲ་བ། སེན་མོ་རིང་བ་སོགས་ཏེ། ལས་
རྣམ་ངེས་ལས། ལུས་པོ་ཤིན་ཏུ་ཆེ་བའང་ཡོད། ཆུང་བའང་ཡོད་དེ་ངེས་པ་མེད་དོ། །ཤ་མེད་པ་རུས་འགོ་པགས་པས་གཡོག་པ། སྐྲ་དྲི་མས་

ཁྱབ་པ། ཕྱིན་ཙམ་ན་ཚིགས་པ་ཁྲོག་པའི་སྒྲ་ཤིང་རྟ་རྒྱུགས་པ་ཙམ་ཡོད་པ། མདོག་མི་སྡུག་པ། དྲི་མི་ཞིམ་པའོ། །ཞེས་སོ། །དེ་ལ་སྐྱེ་
གནས་བཞི་ཀ་ཡོད་གསུངས། གསུམ་པ་སྡུག་བསྔལ་ནི། སྤྱི་མཐུན་དུ་དབྱར་ཟླ་བས་ཚ་བ། དགུན་ཉི་མས་ཀྱང་གྲང་བ། ལྗོན་ཤིང་ལོ་
འབྲས་ཅན་དང་། ཆུ་ཀླུང་ལ་བལྟས་པ་ཙམ་གྱིས་སྐེམ་པ་དང་། ཟས་སྐོམ་མིག་གིས་མི་མཐོང་། རྣ་བར་སྒྲ་ཙམ་ཡང་མི་ཐོས་པར་ཕྱིན་ཅི་
ལོག་གི་སྣང་བ་བཞི་འཆར་ཏེ། བཤེས་སྤྲིང་ལས། ཡི་དྭགས་རྣམས་ལ་སོས་ཀའི་དུས་སུ་ནི། །ཟླ་བའང་ཚ་ཞིང་དགུན་དུས་ཉི་མའང་གྲང་། །
ལྗོན་ཤིང་འབྲས་བུ་མེད་འགྱུར་འདི་དག་གིས། །བལྟས་པ་ཙམ་གྱིས་ཀླུང་ཡང་སྐེམ་པར་འགྱུར། །ཞེས་སོ། །དེ་ལྟར་བཀྲེས་སྐོམ་གྱིས་རྟག་
ཏུ་གདུངས་ཤིང་སྡུག་བསྔལ་ལོ། །བཞི་པ་ཁ་ཟས་ནི་ལས་རྣམ་ངེས་ལས། ཟས་སྐོམ་ཡིད་ལ་བཏགས་པ་ཙམ་གྱིས་བྱེད་དོ། །ཞེས་སོ། །

༄༅། །གཉིས་པ་བྱེ་བྲག་ལ། བྱིང་གནས་པ་དང་། ཁ་འཐོར་པ་གཉིས། དང་པོ་བྱིང་གནས་པ་ལ། ཕྱིའི་སྒྲིབ་པ་ཅན། ནང་གི་
སྒྲིབ་པ་ཅན། སྒོས་ཁུར་གྱི་སྒྲིབ་པ་ཅན་ནོ། །དང་པོ་ཕྱིའི་སྒྲིབ་པ་ཅན་ནི། ཟས་སྐོམ་མི་མཐོང་། མཐོང་ཡང་སྐྱེས་བུས་བསྲུང་སྟེ་སྤྱད་
དབང་མེད་པས། སླར་ཡང་བཀྲེས་སྐོམ་མེ་ལྟར་འབར་བར་བྱེད་པ་སྟེ། སྔ་མ་ལས། ཕྱིའི་སྒྲིབ་པ་ཅན་ནི། རྒྱ་མཚོ་དང་ཆུ་བོ་ལ་སོགས་
པ་ཁ་ཟས་མཐོང་ཞིང་རྒྱུག་པས་ཐུག་ཙམ་ན། ལས་ངན་པས། གོ་མཚོན་ཅན་གྱིས་བསྲུངས་ནས་ཟར་མི་འཇུག་པའོ། །ཞེས་སོ། །གཉིས་
པ་ནང་གི་སྒྲིབ་པ་ཅན་ནི། ཅུང་ཟད་རྙེད་པ་ལྟོར་ཐོན་ནས་མེ་འབར་བས་ནང་ཁྲོལ་རྣམས་ཚིག་ཁ་སྣ་ནས་མེ་དམར་ལྷབ་ལྷབ་འབྱུང་བ་དང་། ལུང་
སྔ་མ་ལས། ཟ་ཟོས་ཙ་ན་མེ་མ་མུར་དང་རྣག་ཁྲག་ཏུ་འགྱུར་རོ། །ཞེས་དང་། ཡང་དེ་ཉིད་ལས། སྒྲིབ་པ་ཅན་ནི། མགོ་བོ་རི་རབ་ཙམ། 

ཁ་ཁབ་མིག་ཙམ། མགྲིན་པ་གཞུ་རྒྱུད་ཙམ། ལྟོ་བ་བྱང་འབྲོང་ཙམ། རྐང་ལག་འཇག་མ་ཙམ་ཡོད་པ། སྔོན་ལ་ཟས་མི་རྙེད། རྙེད་ནས་ཁར་
མི་ཤོང་། དེ་ནས་མགྲིན་པར་མི་ཚུད། དེ་ནས་ལྟོ་བ་མི་ཁེངས། ཁེངས་ཀྱང་རྐང་ལག་ཆག་པ་ཡོད་དོ། །ཞེས་སོ། །གསུམ་པ་སྒོས་ཁུར་
གྱི་སྒྲིབ་པ་ཅན་ནི། ཟས་སྐོམ་རྣམས་རྣམ་ཁྲག་དང་ཐལ་བ་ཐོ་ལུམ་འབར་བ། མེ་མུར་དུ་གྱུར་ནས་ཁ་དང་མིད་པ་ནས་མི་འགྲོ་ཅུང་ཟད་སོང་
བའང་མཚན་མོའི་རིང་ལ་མེ་འབར་བས་སྡུག་བསྔལ་མྱོང་བ་སོགས་དང་། ལུས་ལ་ལྦ་བས་གང་བ། ཕྲུ་གུ་མང་པོར་སོང་ནས། དེ་རྣམས་
ཀྱིས་ཟ་བ་སོགས། སྔོན་གྲོ་བཞིན་སྐྱེས་ཡི་དྭགས་ཀྱི་ཡུལ་དུ་བྱོན་པའི་ལོ་རྒྱུས་བཞིན་ནོ། །གཉིས་པ་ཁ་འཐོར་བ་ནི། ས་གཞི་རི་ལུང་གང་
ནའང་ཡོད་པའི། བཙན་རྒྱལ་པོ་མ་མོ། ཤི་འདྲེ་སོགས་སེམས་ཅན་ལ་གནོད་ཅིང་ཁ་ཅིག་ཉིན་རེ་བཞིན་ཤི་ངན་དགུ་རེ་བྱེད་པ། འགའ་ཞིག་

༄༅། །བདུན་ཕྲག་རེའི་མཚམས་སུ་སྔར་ནད་མཚོན་སོགས་གང་གིས་ཤི་བའི་སྡུག་བསྔལ་དེ་མྱོང་བ་གཞན་ལ་སྤོ་འདོད་སྐྱེ་ནས་གང་དུ་
ཕྱིན་ཡང་། དེར་གནོད་ཅིང་རང་ལ་མི་ཕན། སྔོན་གྱི་མཛའ་བཤེས་སོགས་ལ་ཆགས་ནས་དྲུང་དུ་ཕྱིན་ཀྱང་དེ་དག་ལ་ནད་དང་གནོད་པས་སྡུག་
བསྔལ་འབྱུང་། སྔགས་པ་ནུས་ལྡན་གྱིས་མནན་བསྲེགས་གསོད་པ་སོགས་རྟག་ཏུ་སྡུག་བསྔལ། ནང་ཕན་ཚུན་སྟོབས་ཆེ་ཆུང་ཡོད་པས་
གཅིག་གིས་གཅིག་གསོད་པ་སོགས་སོ། །འདི་ལ་བྱ་དང་ཁྱི་སོགས་ཀྱི་གཟུགས་སོགས་མ་ངེས་སྣ་ཚོགས་ཡོད་པར་ཡང་བཤད་དོ། །དེ་སྐད་
དུ་དྲན་པ་ཉེར་བཞག་ཆུང་བ་ལས། གང་གི་བྱིས་པ་རྣམས་ལ་འཚེ། །སྲེད་པས་འདྲིད་པར་བྱེད་པ་དེ། །ཁོང་གི་དྲི་མ་ཟ་བྱེད་པའི། །ལུས་
སྲུལ་པོ་ནི་སྐྱེ་བར་འགྱུར། །སོགས་དང་། སྲེད་དང་སེར་སྣའི་སྐྱོན་གྱིས་ནི། །ཤི་ནས་ཡི་དྭགས་སྐྱེ་བར་འགྱུར། །ཞེས་སོ། །གསུམ་པ་

ལས་དང་སྡུག་བསྔལ་བྱེ་བྲག་པ་བཤད་པ་ལ། སྟོབས་ཀྱིས་དྲེགས་པའི་ཡི་དྭགས་སྡེ་བདུན་དང་། འཇིག་རྟེན་དུ་རྒྱུ་བའི་ཡི་དྭགས་སྡེ་བཅོ་བརྒྱད་དང་། 
གནས་ན་གནས་པའི་ཡི་དྭགས་སྡེ་གཉིས་དང་གསུམ་མོ། །དང་པོ་སྟོབས་ཀྱིས་དྲེགས་པའི་ཡི་དྭགས་སྡེ་བདུན་གྱི་ལས་དང་སྡུག་བསྔལ་ནི། ལས་
རྣམ་པར་ངེས་པའི་མདོ་ལས། ཚེ་དང་ལྡན་པ་མ་འགགས་པས། བཅོམ་ལྡན་འདས་ལ་ཞུས་ནས། བཅོམ་ལྡན་འདས་ཀྱིས་བཀའ་སྩལ་པ་
སྟོབས་ཀྱིས་དྲེགས་པའི་ཡི་དྭགས་སྡེ་བདུན་ལ། ཡི་དྭགས་ཕྲེང་བ་ཟ་བ་ནི། ཕྲེང་བ་བསྔོས་ནས་བྱིན་པ་མིན་པ་གཞན་ཟར་མེད་པའོ། །དེ་
ནི་དཀོན་མཆོག་ལ་ཕྲེང་བ་ཕུལ་བ་བརྐུས་པ་ལས་བྱུང་། ཤ་ཟ་བ་དང་ཁྲག་འཐུང་བ་ནི་ཤ་ཁྲག་བཙོང་པ་ལ་སེར་སྣ་བྱས་པ་ལས་བྱུང་ངོ་། །དྲག་
ཤུལ་ཅན་ནི་སྟོབས་ཆེ་བས་གཞན་ལ་གནོད་ནུས་སོ། །དེ་ནི་གནོད་པའི་སྨན་བྱིན་པ་ལས་བྱུང་ངོ་། །བདུག་པ་ཟ་བ་ནི་སྤོས་ལ་སོགས་པ་ཟ་

༄༅། །བའོ༑ །དེ་ནི་རྟེན་ལ་གདུག་པ་ངན་པ་བདུག་པ་ལས་བྱུང་ངོ་། །མདངས་འཕྲོག་པ་ནི། གཞན་གྱི་མདངས་འཕྲོག་ཅིང་གླགས་
ལྟ་བའོ། །དེ་ནི་ཆགས་པས་མར་མེ་གཏོང་བ་ལས་བྱུང་ངོ་། །བདུད་ཀྱི་རིགས་ནི། བདུད་དང་མ་མོ་ལ་སོགས་ཏེ། སྲོག་ཆགས་ཀྱི་བདུད་གཅོད་ 
པར་བྱེད་པའོ། །དེ་ནི་བསམ་ངན་གྱིས་མཆོད་པ་ལས་བྱུང་ངོ་། །ཚངས་པ་དང་སྲིན་པོ་དང་གིང་དང་བཙན་ལ་སོགས་པ་ནི། གསོད་པ་མཆོད་
སྦྱིན་བྱས་པ་ལས་བྱུང་ངོ་། །ཞེས་དང་། གཉིས་པ་འཇིག་རྟེན་ན་རྒྱུ་བའི་ཡི་དྭགས་སྡེ་བཅོ་བརྒྱད་ནི། མདོ་དེ་ཉིད་ལས། འཇིག་རྟེན་ན་རྒྱུ་བའི་
ཡི་དྭགས་སྡེ་བཅོ་བརྒྱད་ཡོད་པ་ལ། ལྟོ་གུག་པ་ནི་ལྟོ་བ་སྒལ་པ་ལ་འབྱར་བའོ། །དེ་ནི་གླ་བྱས་ནས་སེར་བྱས་བསགས་པ་ལས་བྱུང་། ཁབ་
ལྟར་ཕྲ་བ་ནི། མགྲིན་པ་མོ་ཁབ་ཙམ་དུ་ཁ་ཟས་མི་ཚུད་པའོ། །དེ་ནི་དཀོན་མཆོག་ལ་མཆོད་པ་ལ་སོགས་ལོགས་སུ་གཅུས་པ་ལས་བྱུང་ངོ་། །མི་

གཙང་བ་ཟ་བ་ནི་ཕྱི་པ་ལ་སོགས་ཟ་བའོ། །དེ་ནི་འཕགས་པ་ལ་ཁ་ཟས་ལྷག་མ་ཕུལ་བ་ལས་བྱུང་ངོ་། །ཁ་ཟས་གཏན་ནས་མེད་པ་ནི། ཟས་
ཁར་འཇུག་མ་མྱོང་བའོ། །དེ་ནི་སྲོག་ཆགས་ལྟོག་ནས་བསད་པ་ལས་བྱུང་ངོ་། །དྲི་ཟ་བ་ནི་དྲི་ཙམ་ཟ་བའོ། །དེ་ནི་རང་གི་ཟོས་ནས་གཞན་ལ་
ལ་དྲི་ཙམ་བྱིན་པ་ལས་བྱུང་ངོ་། །མཆིལ་མ་ཟ་བ་ནི་མཆིལ་མ་ཙམ་ཟ་བའོ། །དེ་ནི་ཁ་ཟས་ལྷད་བཏབ་ནས་བྱིན་པ་ལས་བྱུང་ངོ་། །ལུས་
 འབར་ལ་གྲོང་རྒྱུག་པ་ནི། ལུས་ལ་ན་ཚ་ཆེ་ལ་ལྟོག་ནས་གྲོང་སྐོར་ཞིང་འོ་འདོད་འབོད་པའོ། །དེ་ནི་གཞན་ལ་དགྲ་འཚོལ་བྱས་པ་ལས་བྱུང་
ངོ་༑ །འདི་རྒྱུ་གཞན་ལ་དགྲ་འཚབ་དང་ཚམ་རྔམ་གྱེ་དབྱེ་བ་ཡོད་པས་སྡུག་བསྔལ་ལ་རྣམ་གྲངས་གཉིས་འདི་ཐ་དད་དུ་རྩིའི་དཔྱོད། མཆན། ལྕགས་ཐག་ཅན་ནི། ཁ་ཟས་ཟོས་ཙ་ན་
ལྕགས་ཐག་གིས་བསྡམས་ནས་མིད་དུ་མེད་པའོ། །དེ་ནི་རེ་བ་ལ་མ་བྱིན་པ་ལས་བྱུང་ངོ་། །གཏོར་མ་ཟ་བ་ནི་གཏོར་མ་མིན་པ་གཞན་ཟར་

༄༅། །མེད་པའོ། །དེ་ནི་མ་བསྔོས་པར་བྱིན་པ་ལས་བྱུང་ངོ་། །ཁ་མེད་པ་ནི་ཁ་ཡེ་མེད་པ་ལ་ལྟོག་པའོ། །དེ་ནི་གཞན་གྱི་སྦྱིན་
པ་གཏོང་བ་ལ་ཁ་བཀག་པ་ལས་བྱུང་ངོ་། །ཁ་འཐམ་པ་ནི་ཁ་ཡོད་པ་ལ་ཁ་འཐམ་པའོ། །དེ་ནི་རང་ལ་ཡོད་བཞིན་སྤྱོད་མ་ནུས་པ་ལས་བྱུང་ངོ་། །
འཁོར་ཅན་ནི་རང་ལྟོག་བཞིན་འཁོར་མང་པོས་འབོད་པའོ། །དེ་ནི་གཡོ་སྒྱུས་བུ་སྨད་གསོས་པ་ལས་བྱུང་ངོ་། །ལྦ་བ་ཅན་ནི། ལུས་ལ་ལྦ་བ་
བཞིན་སྲིན་བུ་མང་པོ་སྐྱེས་ནས་ཟ་བའོ། །དེ་ནི་དུད་འགྲོ་མང་པོ་ལ་ཆགས་ནས་སྤྱོད་མ་ནུས་པ་ལས་བྱུང་ངོ་། །ཡན་ལག་མེད་པ་ནི་ཟས་དྲུང་དུ་
འདུག་ཀྱང་ཡན་ལག་མེད་པས་ལེན་མི་ནུས་སོ། །དེ་ནི་བྲེ་སྲང་ལ་སྐྱོན་བྱས་པ་ལས་བྱུང་ངོ་། །ཁ་ཟས་བསྲུང་བ་ཅན་ནི། མཐོང་ཡང་གཞན་
གྱིས་བསྲུང་བའོ། །དེ་ནི་ཟས་མ་བྱིན་ནས་བཀོལ་བ་ལས་བྱུང་ངོ་། །མེ་ལྕེའི་འཁོར་ལོ་ཅན་ནི། ཁ་ཟས་ཟ་སྙམ་པ་དེ་མེ་འབར་བའོ། །དེ་ནི་ཟས་

བྱིན་ནས་འགྱོད་པ་ལས་བྱུང་ངོ་། །ལག་ན་མེ་འབར་བ་ནི། ཟས་ལག་ཏུ་ཐོགས་ཙ་ན་མེ་འབར་བའོ། །དེ་ནི་དཀོན་མཆོག་གི་རྫས་བརྐུས་པ་
ལས་བྱུང་ངོ་། །ཞེས་སོ། །གསུམ་པ་གནས་ན་གནས་པའི་ཡི་དྭགས་སྡེ་གཉིས་ལ། ལས་རྣམ་པར་ངེས་པའི་མདོ་ལས། ས་འོག་ན་
གནས་པ་ནི། ས་ཤིན་ཏུ་ཐེམ་འཚམས་ཆེན་པོའི་ཐེམ་ནས་ལུས་ལེབ་ལེབ་པར་བྱས་ཤིང་རྟག་ཏུ་ལྟོག་པའོ། །དེ་ནི་ནོར་གྱི་ཕྱིར་མི་བཙོན་རར་
བཅུག་པ་ལས་བྱུང་ངོ་། །མུན་པ་ན་གནས་པ་ནི། གླིང་བར་གྱི་མུན་པ་ན་རྟག་ཏུ་ལྟོག་པའོ། །དེ་ནི་ཕྱུགས་ལྟོག་ལྟོག་བཞིན་བཀོལ་བ་
ལས་བྱུང་ངོ་། །ཞེས་གསུངས་སོ། །བཞི་པ་ཚེ་ཚད་ནི། ཡིད་བཞིན་མཛོད་ལས། ཚེ་ཚད་མི་ཡི་ལོ་བརྒྱ་ཡི་དྭགས་ཞག །རང་ལོ་ལྔ་
བརྒྱར་སྡུག་བསྔལ་མྱོང་བ་ཡིན། །ཞེས་མི་ལོ་བརྒྱ་ཡི་དྭགས་ཀྱི་ཞག་གཅིག་ཏུ་བརྩི་བ་དང་། ངལ་བསོ་ལས། ཚེ་ཚད་མི་ཡི་ཟླ་བར་ཉིན་

༄༅། །ཞག་གཅིག །རང་ལོ་ལྔ་བརྒྱ་མི་ལོ་ཁྲི་ལྔ་སྟོང་། །གཤིན་རྗེའི་འཇིག་རྟེན་དག་ཏུ་སྡུག་བསྔལ་ལོ། །ཞེས་མིའི་ཟླ་བ་གཅིག་ལ་
ཡི་དྭགས་ཀྱི་ཞག་གཅིག་ཏུ་བརྩི་བ་དང་། ལས་རྣམ་པར་ངེས་པའི་མདོ་ལས། ཚེ་ཡི་ཚད་ནི་ངེས་པ་མེད་དེ། བདུད་དང་གིང་ལ་སོགས་པ་ཚེ་
བསྐལ་པར་སྡོད་པ་ཡང་ཡོད། ཡི་དྭགས་དྲི་ཟ་བའི་རིགས་བྱ་བ་ཞག་བདུན་ན་འཆི་བ་ཡང་ཡོད་དོ། །ཞེས་གསུངས་སོ། །ལྔ་པ་ཆ་མཐུན་ནི་
གཉིས་ཏེ། མདོ་དེ་ཉིད་ལས། ཉི་ཚེ་བ་ནི་མི་ལ་ཡི་དྭགས་ཀྱི་སྡུག་བསྔལ་ཡོད་པའོ། །ཉེ་འཁོར་ནི་དུད་འགྲོ་ལ་ཡི་དྭགས་ཀྱི་སྡུག་བསྔལ་
ཡོད་པའོ། །གསུངས་སོ། །དེ་ལྟར་ཡི་དྭགས་ཀྱི་གནས་རིས་གང་དུ་སྐྱེས་ཀྱང་བཀྲེས་སྐོམ་གཙོ་བོར་གྱུར་པའི་སྡུག་བསྔལ་སྣ་ཚོགས་ཀྱིས་
གདུངས་བའི་ཚུལ་སེམས་ཐོག་ཏུ་བླང་། ད་ལྟ་རང་རེས་ཉིན་གཅིག་ལ་ཟས་བཅད་ན། སྡུག་བསྔལ་ཅི་འདྲ་འདུག །ལོ་བརྒྱ་སྟོང་གི་བར་ཆུའི་

མིང་མི་ཐོས་པའི་གནས་སུ་སྐྱེས་ན་ཇི་ལྟར་བྱེད། དེར་སྐྱེ་བའི་རྒྱུའི་གཙོ་བོ་སེར་སྣ་དང་འཇུར་གེགས་ཡིན། ལས་འདི་རང་གིས་བསགས་པ་
ལ་བཤགས་སྡོམ་དང་། གཞན་གྱིས་བགྱིས་པ་ལ་སྙིང་རྗེ་བསྒོམ། ཚོགས་བསག་སྦྱིན་གཏོང་སོགས་ལ་སྦྱོར་དངོས་རྗེས་གསུམ་ཚང་བའི་
སྒོ་ནས་འབད་དོ། །ངན་སོང་གི་གནས་གསུམ་པ་དུད་འགྲོའི་སྡུག་བསྔལ་སྤྱི་མཐུན་དང་། བྱེ་བྲག །ཚེ་ཚད། ཆ་མཐུན་པའོ། །དང་
པོ་སྤྱི་མཐུན་ནི། སེམས་ཤིན་ཏུ་བླུན་ཞིང་རྨོངས་པ་དང་། སྨྲ་མི་ཤེས་པས་སྡུག་བསྔལ་བའོ། །གཉིས་པ་བྱེ་བྲག་ལ། བྱིང་ན་
གནས་པ་དང་། ཁ་འཐོར་བ་དང་། དེ་དག་གི་ལས་དང་སྡུག་བསྔལ་ལོ། །དང་པོ་བྱིང་ན་གནས་པ་ནི། མཐའི་རྒྱ་མཚོ་ཆེན་པོ་དང་། 
གླིང་བར་གྱི་རྒྱ་མཚོའི་ནང་ན་ཆང་འགག་གི་སྦང་མ་བཞིན་ལྕིག་ལྕིག་ཡོད་པ། རྒྱ་མཚོའི་སྟེང་ནས་འདོམ་གང་མན་ཆད་མུན་པ་ནག་པོས་

༄༅། །ཁྱབ་ཅིང་མི་མཐོང་བ། རླབས་ཀྱིས་བདས་པས་གནས་མ་ངེས་པ། གྲོགས་མ་ངེས་པ། བག་མི་ཕེབ་པས། ཆེ་བས་ཆུང་
བ་ཟ་བ། ཆུང་ངུས་ཆེན་པོ་འབིགས་ཏེ་ཚང་བཅའ་བ་སོགས་ཀྱིས་སྡུག་བསྔལ། གཞན་ཡང་གླིང་བར་ཉི་མ་མི་འཆར་བའི་གནས་སུ་སྐྱེས་པ་རྣམས་
ཡན་ལག་དང་ཉིང་ལག་བརྐྱང་བསྐུམ་བྱེད་པ་ཙམ་ཡང་མི་མཐོང་བ་སོགས་སྡུག་བསྔལ་ལོ། །གཉིས་པ་ཁ་འཐོར་བ་ནི། མཐོ་རིས་ལྷ་མིའི་ཡུལ་
ན་ཡོད་ལ། དེའང་བདག་ཏུ་མ་བཟུང་བ་ནི། ས་ཆུ་རི་ལུང་གང་བ་ཙམ་ཡོད་ཅིང་ཕན་ཚུན་གཅིག་གིས་གཅིག་གསོད་པ་དང་། བྱ་དང་རི་དྭགས་
སོགས་ཀྱང་རྟག་ཏུ་འཇིགས་སྐྲག་གི་སྣང་བས་ཟས་ཁམ་གཅིག་ཟ་ཡང་བག་མི་ཕེབ་པར་ཆེ་བས་ཆུང་བ་སོགས་ཕན་ཚུན་གཅིག་གིས་གཅིག་ཟ། 
རྔོན་པ་སོགས་ཀྱིས། མུ་ཏིག་གི་ཕྱིར་དུ་ཉ་ཕྱིས་དང་། བལ་གྱི་ཕྱིར་སྲིན་བུ་སོགས་དང་། རུས་པའི་ཕྱིར་གླང་པོ་ཆེ་སོགས་དང་། ཤའི་

ཕྱིར་རི་དྭགས་སོགས་དང་། པགས་པའི་ཕྱིར་སྟག་གཟིག་སོགས་དང་། གླ་རྩིའི་ཕྱིར་གླ་བ་དང་། རྭའི་ཕྱིར་ཤྭ་བ། ཤ་ཁྲག་གི་ཕྱིར་
རྐྱང་འབྲོང་སོགས་གསོད་པ་སྣ་ཚོགས་ཀྱིས་སྡུག་བསྔལ། མིའི་བདག་བཟུང་ཡོད་པ་རྣམས་ཀྱང་། ཞོ་བཞོ་བ། ཁལ་འགེལ་བ། སྣ་
འབིགས་པ། བྱ་གཅོད་པ། སྤུ་བཏོག་པ། རྨོས་རྨོ་བ་སོགས་དང་། བརྡེག་བརྡུང་འཆིང་བ། གསོན་ཁྲག་འབྱིན་པ། རྟ་ཁལ་སོགས་
ཞོན་པ་དང་ཁལ་འགེལ་བ་སོགས་དཀའ་ཚེགས་ན་ཚ་ཡོད་སྙམ་པའི་རྟོག་པ་ཙམ་རྒྱུད་ལ་མི་སྐྱེ་བར་བཀོལ་ཞིང་སྤྱོད་པ་སོགས་ཀྱིས་སྡུག་
བསྔལ་ཏེ། ཡིད་བཞིན་མཛོད་ལས། དུད་འགྲོ་རྣམས་ལ་གཅིག་གིས་གཅིག་ཟ་ཞིང་། འཚེ་དང་བཀོལ་སྤྱད་གསོད་གཅོད་སྡུག་
བསྔལ་མང་། །ཞེས་སོ། །གསུམ་པ་ལས་དང་སྡུག་བསྔལ་ལ། ཉོན་མོངས་པ་ལས་ཕྱེ་བ། ཁ་ཟས་ཀྱིས་ཕྱེ་བ། སྐྱེ་གནས་

༄༅། །ཀྱིས་ཕྱེ་བའོ། །དང་པོ་ཉོན་མོངས་པ་ལས་ཕྱེ་བ་བཞི་ནི། ལས་མཐའ་ཡས་པའི་མདོ་ལས། མི་དགེ་བ་བཅུའི་སྟེང་དུ་གཏི་
མུག་དང་བཅས་པའི་ལས། ཚེ་དང་ལྡན་པ་ཤ་རིའི་བུས་གསོལ་བ། བཅོམ་ལྡན་འདས་དུད་འགྲོའི་འཇིག་རྟེན་གསུང་དུ་གསོལ་ཞུས་པས། བཀའ་
སྩལ་པ། ཤ་རིའི་བུ་ལེགས་པར་ཉོན་ལ་ཡིད་ལ་ཟུངས་ཤིག །དུད་འགྲོའི་འཇིག་རྟེན་ནི་འགྲོ་བ་རིགས་དྲུག་ཐམས་ཅད་ན་ཡོད། ལྷའི་ཡུལ་ན་
ལྷའི་བྱ་དང་རི་དྭགས་ལ་སོགས་པའོ། །དམྱལ་བའི་ཡུལ་ནའང་། དམྱལ་བའི་ཁྱི་སྐྱ་ཁྲ་སོགས་སོ། །ལུས་བོངས་ནི་ཀླུ་དང་ནམ་མཁའ་ལྡིང་
ལ་སོགས་ཤིན་ཏུ་ཆེ་བ་ཡང་ཡོད། འབུ་སྲིན་ལ་སོགས་པ་ཤིན་ཏུ་ཆུང་བ་ཡང་ཡོད་དོ། །ལས་དང་སྡུག་བསྔལ་ནི་བཞི་ཡོད་པ་ལས། ལོངས་
སྤྱོད་ཀྱི་རིགས་ཅན་ནི། ཀླུ་དང་ནམ་མཁའ་ལྡིང་ལ་སོགས་པ་ལོངས་སྤྱོད་ཤིན་ཏུ་ཆེ་བའོ། །འོ་ན་ངན་སོང་དུ་ཇི་སྟེ་བགྲང་སྙམས་ན། བླུན་

རྨོངས་ཤིན་ཏུ་འཐིབ་པའོ། །དེ་ནི་མི་ཤེས་བཞིན་དུ་སྦྱིན་པ་བྱིན་པ་ལས་བྱུང་ངོ་། །ཆགས་པའི་རིགས་ཅན་ནི་ཤང་ཤང་དང་རྨ་བྱ་སོགས་བ་སྤུ་
སྡུག་ལ་སྐད་སྙན་པའོ། །དེ་ནི་འཁྲིག་པ་ལ་ཆགས་པ་ལས་བྱུང་ངོ་། །སྡང་བའི་རིགས་ཅན་ནི་སྟག་དང་སེང་གེ་ལ་སོགས་པའོ། །ད་ནི་
མི་ཤེས་པར་གཞན་ལ་སྡང་བ་བྱས་པ་ལས་བྱུང་ངོ་། །འབྲོས་པའི་རིགས་ཅན་ནི་ཝ་དང་རི་དྭགས་ལ་སོགས་པའོ། །མི་ཤེས་བཞིན་དུ་གཞན་
སྔངས་བར་བྱས་པ་ལས་བྱུང་ངོ་། །ཞེས་སོ། །གཉིས་པ་ཁ་ཟས་ཀྱིས་ཕྱེ་བ་བཞི་ནི། མདོ་དེ་ཉིད་ལས། ལྷའི་ཟས་ཅན་ནི། ལྷའི་
ཡུལ་གྱི་བྱ་དང་རི་དྭགས་ལ་སོགས་པའོ། །མི་ཤེས་བཞིན་དུ་འཕགས་པ་ལ་མཆོད་པ་བྱས་པ་ལས་བྱུང་ངོ་། །མིའི་ཟས་ཅན་ནི་ཁྱི་དང་
ཕག་ལ་སོགས་རྩམ་པ་ཟ་བ་རྣམས་སོ། །མི་ཤེས་པར་མི་གསོས་པ་ལས་བྱུང་ངོ་། །རྩུབ་པའི་ཟས་ཅན་ནི་རྟ་དང་གླང་པོ་ཆེ་ལ་སོགས་

༄༅། །པ་རྩྭ་དང་ཤིང་ཟ་བ་རྣམས་སོ། །མི་ཤེས་བཞིན་དུ་ཕྱུགས་གསོས་པ་ལས་བྱུང་ངོ་། །རེག་མཐོང་གི་ཟས་ཅན་ནི། རི་ཁ་
མཐོན་པའི་སྲོག་ཆགས་ཆུ་མིག་གིས་མཐོང་ས་ཁ་ཟས་ཀྱི་བྱ་བ་བྱེད་པ་དེ་ནི། བྱོལ་སོང་ཁ་ཟས་ལ་ཁ་བསྟན་པ་ལས་བྱུང་ངོ་། །ཞེས་སོ། །
གསུམ་པ་སྐྱེ་གནས་ཀྱིས་ཕྱེ་བ་ལ་བཞི་སྟེ། ལས་མཐའ་ཡས་པའི་མདོ་ལས། མངལ་ལས་སྐྱེ་བ་ནི་རི་དྭགས་ལ་སོགས་པའོ། །བྱོལ་
སོང་འཁྲིག་པ་སྤྱོད་པ་ལ་ཆགས་ཤིང་དེ་ལས་ལ་སྦྱོར་བ་ལས་བྱུང་ངོ་། །སྒོ་ང་ལས་སྐྱེ་བ་ནི་བྱ་དང་སྡོམ་ལ་སོགས་པའོ། །དེ་ནི་བྱོལ་སོང་གི་
ཁ་ཟས་བཀག་པ་ལས་བྱུང་ངོ་། །དྲོད་གཤེར་ལས་སྐྱེ་བ་ནི། སྲོག་ཆགས་ལྷམ་བུ་གཤེར་དང་བུ་སྦྲང་ལ་སོགས་པའོ། །དེ་ནི་མེ་དང་ཉི་མ་ལ་
རྟག་ཏུ་བག་ཆགས་བཞག་པ་ལས་བྱུང་ངོ་། །རྫུས་ཏེ་སྐྱེ་བ་ནི་རི་དྭགས་རུ་རུ་དང་། བྱ་ཤིང་སྟ་མོ་ལ་སོགས་པའོ། །བྱང་ཆུབ་སེམས་དཔའ་

རྣམས་འདུལ་བའི་དབང་གིས་སེམས་ཅན་སོ་སོའི་གཟུགས་སུ་སྟོན་ནས་ཤེས་བཞིན་དུ་འཇུག་པའོ། །ཞེས་གསུངས་སོ། །གསུམ་པ་ཚེ་
ཚད་ནི། མ་ངེས་ཤིང་། ཐུང་བ་ཡུད་ཙམ་དང་། རིང་བ་བསྐལ་པར་གནས་པ་ཡང་ཡོད། དེ་སྐད་དུ་ལས་མཐའ་ཡས་པའི་མདོ་ལས། 
ཀླུ་ཆེན་པོ་བརྒྱད་ལ་སོགས་པ་ཚེ་བསྐལ་པར་སྡོད་པའང་ཡོད། སྲོག་ཆགས་སི་ཏ་མ་ཞེས་བྱ་བ་སྐྱེས་མ་ཐག་ཏུ་འཆི་བའང་ཡོད། ཚེ་ལ་ངེས་
པ་མེད་དོ། །ཞེས་སོ། །བཞི་པ་ཆ་མཐུན་ནི། སྔ་མ་ལས། ཤ་རིའི་བུ། ཆ་མཐུན་པའི་བྱོལ་སོང་། ཉི་ཚེ་བ་ནི་མི་ལ་བྱོལ་སོང་གི་
སྡུག་བསྔལ་ཡོད་པའོ། །ཞེས་གསུངས་སོ། །དེ་ལྟ་བུའི་སྡུག་བསྔལ་སེམས་ཐོག་ཏུ་བླངས། རང་ཉིད་ཡིན་ན་བཀོལ་སྤྱོད་སོགས་
སྡུག་བསྔལ་ཅི་ཙམ་འདུག་སོགས་ཞིབ་ཏུ་བསམ། གཞན་སྐྱེ་འགྱུར་གྱི་ལས་བསག་པ་དང་། དུད་འགྲོ་དངོས་རྣམས་ལ་སྙིང་རྗེ་དྲག་པོ་

༄༅། །བསྒོམ་ཁྱད་པར་རང་ལ་བརྟེན་པའི་དུད་འགྲོ་ལ་བྱམས་བརྩེ་སྐྱོང་བ་གལ་ཆེའོ། །དེ་ལྟར་ངན་སོང་གསུམ་གང་དུ་སྐྱེས་ཀྱང་སྡུག་
བསྔལ་གྱི་རྣམ་གྲངས་དོས་དྲག་ལ་རྒྱུན་རིང་། བླུན་ཞིང་གཏི་མུག་ལ་ཆོས་ཀྱི་སྣང་བ་མེད་པས་སླར་ཡང་ངན་སོང་གི་རྒྱུ་སྒྲུབ་པ་ཁོ་ན་ལས་མེད་དོ། 
དཔེ་གཡང་སར་ལྷུང་ཤེས་ཐར་མི་ཤེས་པ་ལྟར། ངན་སོང་གསུམ་འདི་སྔོན་ལས་ངན་གྱིས་འཕང་བས་ཆགས་སྡང་རྨོངས་གསུམ་ནི་གཞན་ལས་
ཆེ༑ དགེ་བ་ནི་དྲན་པའི་སྐལ་བ་མེད་པས་ཡང་ཡང་འཁོར་བ་ལས་ཐར་དུས་མེད་པ་ཡིན་ཕྱིར། རང་རྒྱུད་ལ་ངན་སོང་དུ་སྐྱེ་བའི་ལས་ཚེ་འདི་
དང་གཞན་དུ་བྱས་པ་དུ་མ་ཡོད་པས། འགྱོད་སྡོམ་གྱིས་བཤགས་སྦྱང་ལ་འབད། རང་གི་དུས་གསུམ་གྱི་དགེ་རྩ་ཐམས་ཅད་ངན་སོང་དེ་དག་
ཏུ་སྐྱེས་པའི་སེམས་ཅན་རྣམས་ལ་བསྔོ་བ་དང་། གནས་དེ་དག་ལས་ཐར་པའི་སྨོན་ལམ་གདབ་པོ། །དེ་ལྟར་ན་ངན་སོང་གསུམ་དུ་སྐྱེས་ན་

སྡུག་བསྔལ་གྱི་རང་བཞིན་ཡིན་ཀྱང་མཐོ་རིས་རྣམ་གསུམ་ནི་བདེ་ཞིང་སྐྱེད་པ་ཡིན་ནམ་སྙམ་ན་དེའང་སྡུག་བསྔལ་གྱི་རང་བཞིན་ལས་མི་འདའ་
བའི་ཚུལ་ནི། གཉིས་པ་མཐོ་རིས་ལ་གསུམ། མི་ལྷ་མིན་ལྷའོ། །དང་པོ་མིའི་སྡུག་བསྔལ་ལ། སྤྱིར་ཕྱེ་བ་དང་། སྡུག་བསྔལ་བྱེ་
བྲག་ཏུ་བཤད་པ་གཉིས། དང་པོ་སྤྱིར་ཕྱེ་བ་ལ། ཡུལ་སོགས་ཀྱི་ཕྱེ་བ། ཚེ་ཚད་ཀྱི་ཕྱེ་བ། རིགས་ཀྱིས་ཕྱེ་བ། སྐད་ཀྱིས་ཕྱེ་བ། རྫས་
ཀྱིས་ཕྱེ་བའོ། །དང་པོ་ཡུལ་སོགས་ཀྱི་ཕྱེ་བ་ནི། ལས་མཐའ་ཡས་པ་ལས། ཚེ་དང་ལྡན་པ་འཆར་ཀས་གསོལ་བ། བཅོམ་ལྡན་འདས་
མིའི་འཇིག་རྟེན་བཤད་དུ་གསོལ། །ཞེས་ཞུས་པས། བཀའ་སྩལ་པ། འཆར་ཀ་ལེགས་པར་ཉོན་ལ་ཡིད་ལ་ཟུངས་ཤིག །མིའི་ཡུལ་ནི་
གླིང་བཞི་གླིང་ཕྲན་བརྒྱད་ཡོད་དོ། །ལྷོའི་གླིང་ཕྲན་ན་སྲིན་པོ་ཡོད། དེ་ཡང་མིའི་རིགས་སོ། །ཞེས་དང་། ཡུལ་གྱིས་ཕྱེ་ན་བཞི་ཡོད་དོ། །

༄༅། །སའི་མི་ནི་གླིང་བཞིར་སྐྱེས་པའོ། །དེ་ནི་ས་ལ་བག་ཆགས་བཞག་པ་ལས་བྱུང་ངོ་། །ཆུའི་མི་ནི་མཐའི་རྒྱ་མཚོ་དང་ཆུ་བོ་
གངྒཱ་ལ་སོགས་པ་ན་ཡོད་དོ། །དེ་ནི་ཆུ་ལ་བག་ཆགས་བཞག་པ་ལས་བྱུང་ངོ་། །རྩའི་མི་ནི། རྩ་བུ་ཐང་གི་རྒྱལ་ཁམས་ན་མི་རྩ་ལྟར་སྐྱེ་བ་ཡོད་དེ།
རྩ་འབྲོག་ལ་བག་ཆགས་བཞག་པ་ལས་བྱུང་ངོ་། །ཤིང་གི་མི་ནི་ནགས་ཚལ་ཆེན་པོ་རྣམས་ན་ཡོད་དེ། ཤིང་གི་ལྦ་བ་ལས་སྐྱེས་པའི་མི་མང་པོ་
ཡོད་དོ། །ཤིང་ལ་བག་ཆགས་བཞག་པ་ལས་བྱུང་ངོ་། །ཞེས་དང་། ལུས་བོངས་ནི་འཛམ་བུ་གླིང་ཁྲུ་བཞི་པའོ། །ལུས་འཕགས་པོ་ལ་ཁྲུ་
བརྒྱད་ཡོད་པའོ། །བ་གླང་སྤྱོད་ན་ཁྲུ་བཅུ་དྲུག་པའོ། །སྒྲ་མི་སྙན་ན་ཁྲུ་སུམ་ཅུ་རྩ་གཉིས་ཡོད་དོ། །ཞེས་གསུངས་སོ། །རྔ་ཡབ་འདི་ལ་ཡིད་
བཞིན་མཛོད་ལས། སྲིན་པོ་ནི་ཡི་དྭགས་ཀྱི་འགྲོ་བར་བསྡུད། གསང་སྙིང་ལས། ཡི་དྭགས་སྲིན་པོ་ཆེན་པོ་ཞེས་གསུངས་པའི་ཕྱིར་རོ། །ཞེས་

གསུངས་སོ། །གཉིས་པ་ཚེ་ཚད་ཀྱི་ཕྱེ་བ་ནི། ལས་མཐའ་ཡས་པ་ལས། འཛམ་བུ་གླིང་པ་བསྐལ་པ་དང་པོའི་མིའི་ལོ་དཔག་ཏུ་མེད་
པ་ཐུབ།བསྐལ་པ་ཐ་མའི་མིའི་ལོ་བཅུ་ཐུབ་བོ། །ལུས་འཕགས་པོའི་མིའི་ལོ་ཉིས་བརྒྱ་ལྔ་བཅུ་ཐུབ་བོ། །བ་གླང་སྤྱོད་པས་ལྔ་བརྒྱ་
ཐུབ༑ སྒྲ་མི་སྙན་པས་སྟོང་ཐུབ་བོ། །ཁ་ཟས་ནི་ཕལ་ཆེར་ རང་རང་གི་ཟས་ཀྱི་འཚོ་བ་གང་ཡིན་ལ་ཁ་དོག་དཀར་པོ་ཞིག་ལ་འཇུག་གསུངས། མཆན། རྩམ་པ་
ཟའོ༑ །ཞེས་གསུངས། སྒྲ་མི་སྙན་པ་མ་ཡིན་པའི་གཞན་གསུམ་ལ་དུས་མ་ཡིན་པའི་འཆི་བ་ཡོད་དོ། །གསུམ་པ་རིགས་ཀྱིས་ཕྱེ་བ་ནི། 
མདོ་དེ་ཉིད་ལས། འཆར་ཀ་རིགས་ཀྱིས་ཕྱེ་ན། རྒྱལ་རིགས་པ་ནི། རིགས་ཀྱི་གཙོ་བོ་ལ་བསྙེན་བཀུར་བྱས་པ་ལས་བྱུང་ངོ་། །རྗེ་རིགས་
ནི་རིགས་ཀྱི་རྒན་པ་ལ་རིམ་གྲོ་བྱས་པ་ལས་བྱུང་ངོ་། །བྲམ་ཟེ་ནི་ཁྲུས་དང་གཙང་སྦྲ་བྱས་པ་ལས་བྱུང་ངོ་། །དམངས་རིགས་ནི་ཁ་ཟས་ལ་བག་

༄༅། །མེད་པ་ལས་བྱུང་ངོ་། །ཞེས་སོ། །བཞི་པ་སྐད་ཀྱིས་ཕྱེ་བ་ནི། མདོ་སྔ་མ་ལས། འཆར་ཀ།སྐད་ཀྱིས་ཕྱེ་བ་ལ་བཞི་
སྟེ༑ ལྷའི་སྐད་ནི་སཾ་སྐྲྀ་ཏའི་སྐད་སྨྲ་བའོ། །དེ་ནི་འཕགས་པ་ལ་སིལ་སྙན་ཕུལ་བ་ལས་བྱུང་ངོ་། །མིའི་སྐད་ནི་འཕགས་པ་ལ་བསྟོད་པ་
བྱས་པ་ལས་བྱུང་ངོ་། །འདྲེས་པའི་སྐད་ནི། སཾ་སྐྲྀ་ཏ་ལྷའི་སྐད་ཀྱང་ཤེས། ཡུལ་སྐད་ཀྱང་ཤེས་པའོ། །དེ་ནི་གོང་གི་དེ་གཉིས་འདྲེས་མར་
སྤྱད་པ་ལས་བྱུང་ངོ་། །ཀླ་ཀློའི་སྐད་ནི་རྩྭ་མི་ཤིང་མིའི་སྐད་དོ། །དེ་ནི་ཕ་མ་ལ་ངག་འཁྱལ་སྨྲས་པ་ལས་བྱུང་ངོ་། །གསུངས་སོ། །ལྔ་པ་
རྫས་ཀྱི་ཕྱེ་བ་ནི། ལས་མཐའ་ཡས་པ་ལས། འཆར་ཀ་རྫས་ཀྱིས་ཕྱེ་བ་ལ་བཞི་ཡོད་པ་ལས། ཕྱུག་པོ་ནི་སྦྱིན་པ་ལས་འོང་ངོ་། །དབུལ་པོ་
ནི་སེར་སྣ་བྱས་པ་ལས་བྱུང་ངོ་། །བར་མ་ནི་གོང་གི་དེ་གཉིས་ཆ་མཉམ་པ་ལས་བྱུང་ངོ་། །འདྲེས་མ་ནི། གོང་མ་གཉིས་རེས་མོས་བྱས་པ་ལས་

བྱུང་ངོ་། །ཞེས་སོ། །གཉིས་པ་སྡུག་བསྔལ་བྱེ་བྲག་ཏུ་བཤད་པ་ལ། རྩ་བའི་སྡུག་བསྔལ་དང་། ཡན་ལག་གི་སྡུག་བསྔལ་གཉིས། དང་
པོ་རྩ་བའི་སྡུག་བསྔལ་ལ། འགྱུར་བའི་སྡུག་བསྔལ། སྡུག་བསྔལ་གྱི་སྡུག་བསྔལ། འདུ་བྱེད་ཀྱི་སྡུག་བསྔལ་དང་གསུམ། དང་པོ་ནི། 
ཚོར་བ་བདེ་བ་ལྟར་སྣང་བ་ཐམས་ཅད་ནི་འགྱུར་བའི་སྡུག་བསྔལ་ཏེ། བདེ་བ་ལྟར་སྣང་བའི་སྐབས་སུ་ཕན་པའི་ཟས་ཟོས་པའི་རྐྱེན་གྱིས་ནད་
དྲག་པོས་མནར་བ་ལྟ་བུ་དང་། ནོར་ཕྱུགས་དགྲས་དེད། ཁང་ཞིང་མེས་ཚིག །ནད་གདོན་གློ་བུར་དུ་བྱུང་བ། ཕྱི་རོལ་ནས་གཏམ་ངན་
ཐོས་པ་སོགས་འཕྲལ་དུ་སྡུག་བསྔལ་བའོ། །གཉིས་པ་ནི། ཚོར་བ་སྡུག་བསྔལ་བ་ཐམས་ཅད་དེ། འདུ་བྱེད་ཀྱི་སྡུག་བསྔལ་བའི་སྟེང་
སྡུག་བསྔལ་རགས་པས་ནོན་པ་སྡུག་བསྔལ་གྱི་སྡུག་བསྔལ་ལམ། མཛེ་ཐོག་ཏུ་ཕོལ་བྱུང་བ། ཕོལ་ཐོག་ཏུ་རྨ་གཏུགས་པ། ཕ་ཤི་བའི་

༄༅། །སྟེང་དུ་མ་ཤི་བ། དགྲས་དེད་པའི་སྟེང་གཅེས་པ་ཤི་བ་ལྟ་བུའོ། །གསུམ་པ་ནི། ཚོར་བ་བཏང་བསྙོམས་པ། ཐམས་ཅད་
འདུ་བྱེད་ཀྱི་སྡུག་བསྔལ་ཏེ། ད་ལྟ་བཟའ་བཏུང་གོས་རྒྱན་སོགས་སྐྱིད་པོར་བྱེད་པའི་འདུ་བྱེད་ཐམས་ཅད་སྡུག་བསྔལ་བཞིན་བསྒྲུབ། འབྲས་བུ་སྡུག་
བསྔལ་བཞིན་སྤྱོད་དགོས་ཏེ། དཔེར་ན་ཇ་རྩམ་པ་ཤ་ཁྲག་འོ་ཞོ་ནོར་ལོངས་སྤྱོད་སོགས་ད་ལྟ་རང་རེ་སྐྱིད་པོར་བརྩི་བ་ཐམས་ཅད་གང་ལ་ཞིབ་ཏུ་བསམ་ན་
སྡིག་པ་ཁོ་ནས་བསྒྲུབས་པ་ཞིག་ལས་མེད་པས་འབྲས་བུ་ངན་སོང་གི་སྡུག་བསྔལ་མུ་མཐའ་མེད་པར་སྤྱོད་དགོས། དེས་ན་འདུ་བྱེད་ཐམས་ཅད་
སྡུག་བསྔལ་བ་སྟེ། དཔེར་ན་བཀྲེས་ཚེ་འགྲང་བ་དང་། འགྲང་ཚེ་བཀྲེས་པ་བདེ་བ་ལྟར་སྣང་ཡང་། དེ་དག་བདེ་བ་ཡིན་ན་ཅི་ཙམ་བརྟེན་ཡང་བདེ་
བ་ཇེ་ཆེར་འགྲོ་དགོས་མོད། དེ་ལྟར་མིན་པར་ཇེ་ཆེར་བརྟེན་བཞིན་སྡུག་བསྔལ་དུ་འགྱུར་བ་དེ་བདེ་བ་མཚན་ཉིད་པ་མེད་པའི་རྟགས་ཡིན། དེ་བཞིན་དུ་

འགྲོ་འདུག་དྲོ་གྲང་སོགས་ཀྱི་སྐབས་བདེ་བ་ལྟར་སྣང་བ་ཐམས་ཅད་སྡུག་བསྔལ། ངལ་བསོའི་བདེ་བ་ལྟར་སྣང་ཙམ་ལས་དོན་དུ་འཁོར་བའི་བྱ་བྱེད་
ཐམས་ཅད་ཁྱབ་པ་འདུ་བྱེད་ཀྱི་སྡུག་བསྔལ་ཡིན་ནོ། །གཉིས་པ་ཡན་ལག་གི་སྡུག་བསྔལ་ལ། ཕྱི་དང་། ནང་གཉིས། དང་པོ་ཕྱིའི་སྡུག་
བསྔལ་ལ་སྐྱེ་རྒ་ན་འཆི་བཞི། དང་པོ་སྐྱེ་བའི་སྡུག་བསྔལ་ནི། སྤྱིར་འཛམ་གླིང་མིའི་འགྲོ་བ་རྣམས་ནི། མངལ་ནས་སྐྱེ་བ་ཡིན། དེའང་ཕ་མའི་
ཁུ་ཁྲག་གི་དབུས་སུ། དྲི་ཟ་ཉེ་བར་ལེན་པའི་རྣམ་ཤེས་འཁྱམས་པོ་དེ་ལས་དང་བག་ཆགས་ཀྱི་རླུང་གིས་བདས་ཤིང་ཞུགས་ཏེ། མེར་མེར། ནུར་
ནུར༑ ལྟར་ལྟར་སོགས་ཞག་བདུན་ཕྲག་བདུན་གྱི་བར་དུ་འགྱུར་བའི་སྡུག་བསྔལ་མྱོང་། དེ་ནས་རིམ་པར་ཡན་ལག་སོགས་དོད་པའི་དུས་རྩལ་
པོ་ཆེ་ཕུར་པ་བཞི་ལ་བརྒྱངས་པ་ལྟ་བུ། དབང་པོ་ཐམས་ཅད་རྫོགས་པའི་སྐབས། མའི་མངལ་དོག་ཅིང་དྲི་ང་བ། མུན་པ་ཅན་གྱི་བཙོན་

༄༅། །དོང་དུ་ཚུད་པ་ལྟ་བུ་། མས་དྲོ་གྲང་གི་བཟའ་བཏུང་བྱེད་པའི་ཚེ། ཆུ་ཚན་ནམ། ཆབ་རོམ་ལ་ལྟོ་བ་སྦྱར་བ་ལྟ་བུ། དེ་བཞིན་དུ་
མ་འགྲངས་པ་ན་བྲག་བར་བཅར་བ་ལྟ་བུ། བཀྲེས་པ་ན་དཔྱང་ལ་བཏགས་པ་ལྟ་བུ། བྱ་བྱེད་ཀྱི་དུས་རླུང་གིས་ཁྱེར་བ་ལ་བུ། ཉལ་བའི་དུས་རིས་ནོན་
པ་ལྟ་བུ། ཕོ་མོ་འཁྲིག་དུས་མེ་ཉིར་བཙོས་པ་ལྟ་བུ། ལས་དྲག་པོ་བྱེད་དུས་རྦབ་ལ་བསྒྱུར་བ་ལྟ་བུའི་སྡུག་བསྔལ་སོགས་དང་། དེ་ནས་ཟླ་གྲངས་
རྫོགས་ནས་བཙས་པའི་དུས་ལས་རླུང་གིས་མགོ་མཇུག་ལྡོག་པའི་ཚེ། གྱད་ཀྱིས་རྐང་པ་ནས་བཟུང་སྟེ་རྩིག་ངོར་བརྒྱབ་པ་ལྟ་བུ། རྩ་སྒོར་དྲང་ཚེ།
ལྕགས་ཀྱི་འཐུར་མིག་ནས་དྲངས་པ་ལྟ་བུ། སྟོན་དུ་ལྷུང་ཚེ་སྐྱེར་གྱིས་ཐང་ལ་ལྷུང་བ་ལྟ་བུ། ཕྲུམ་བཤུ་དུས་གསོན་པོར་པགས་པ་བཤུས་པ་ལྟ་བུ། མི་
གཙང་བ་བྱི་དོར་བྱས་ཚེ་ཚེར་ལྕག་གིས་བྲབ་པ་ལྟ་བུ། པང་དུ་བླངས་ཚེ་བྱེའུ་ཕྲག་ཁྲས་ཁྱེར་བ་ལྟ་བུའི་སྡུག་བསྔལ་ཞིང་། མ་བུ་གཉིས་ཀ་འཆི་ལ་ཐུག་པའི་

པའི་སྡུག་བསྔལ་མྱོང་སྟེ། །ཨུ་རྒྱན་ཆེན་པོས། མ་བུ་གཉིས་ཀ་གཤིན་ཡུལ་གོམ་ཕྱེད་བོར། །མ་ཡི་ཁ་རུས་མ་གཏོགས་རུས་ཚིགས་བྱེ། །ཞེས་
གསུངས༑ དེ་ནས་ཙོག་ཕུར་བསྙལ་ཏེ་འཇོག་པའི་དུས།མི་གཙང་བའི་འདམ་དུ་ཚུད། སྐོམ་ལྟོག་ཚ་གྲང་ན་ཚ་སོགས་སྡུག་བསྔལ་ཅི་བྱུང་
ཡང་༑ ངུ་བ་མིན་པ་སྟོབས་ནུས་ཅིའ་མེད། དེ་ལྟར་སྐྱེས་ནས་ལང་ཚོ་སྨིན་པའི་ཚེ་རེ་ཞིག་འཕེལ་བ་ལྟར་སྣང་ཡང་། དོན་དུ་ཚེ་སྐད་ཅིག་
རེ་རེ་ནས་ཟད་ཅིང་འཆི་སར་ཉེ། འདུ་བྱེད་སྡུག་བསྔལ་གྱི་རྒྱུ་འབྲས་བསུ་སྐྱེལ་ཁོ་ནས་དུས་འདའ་བས་ཤིན་ཏུ་སྡུག་བསྔལ་ལོ། །གཉིས་པ་རྒས་
པའི་སྡུག་བསྔལ་ནི། དེ་ལྟར་ཟིན་མེད་འཁོར་བའི་བྱ་བྱེད་ཀྱི་གཡེངས་བས་མ་ཚོར་བཞིན་དུ་རྒས་པའི་ཆད་པོས་ནོན་ཏེ། ཕྱི་རུ་འབྱུང་བཞི་རྒུད། 
བར་དུ་རྩ་རླུང་གི་ནུས་པ་ཉམས་པས། ནང་དུ་གླེན་ལྐུགས་འོན་ལོང་སོགས་ཀྱིས་འཐོམ་ཡོ་རེ་བར་གྱུར། སྐྲ་ལོ་མ་རྒན་པོ་བཞིན་དུ་

༄༅། །སོང་༑ དཔྲལ་བ་དྲེས་སྟན་གོག་པོ་ལྟ་བུ། ཁ་བྲག་ཕུག་ལྟ་བུ། བཤད་པའི་ཚིག་སད་སད་ལྡབ་ལྡིབ་ཏུ་ 
གྱུར་༑ ལུས་ཀྱི་དྲོད་ཤོར་བས་གོས་སྲབ་ན་མི་དྲོས།འདེགས་བྱེད་ཀྱི་སྟོབས་ཉམས་པས་ལྗིན་མི་ཐེག།བཞིན་གྱི་བཀྲག་ཉམས་པས་

ཀུན་གྱི་་ཡིད་དུ་མི་འོང་༑ འདོད་ཡོན་ལ་དགའ་ཡང་སྤྱོད་པའི་མཐུ་མེད། ལུས་འབྱུང་འཁྲུགས་ཀྱིས་ནད་དང་གནོད་པ་མང་། 
ཀུན་གྱིས་བརྙས་བཅོས་བྱེད་པས་ཡིད་ཕམ་ཞིང་སྡུག་བསྔལ་ཆེ། རྒས་པའི་སྡུག་བསྔལ་མི་བཟོད་པས་འཆི་བར་སྨོན་ཡང་། དོན་དུ་འཆི་བ་ལ་ཐུག་
པས་རྣམ་སྨིན་གྱི་ཁུར་ཆེན་ཁྱེར་དགོས་པར་མཐོང་སྐྱོབ་མཁན་ནི་སུའང་མེད་པས་ཤིན་ཏུ་སྡུག་བསྔལ་ཏེ། རྗེ་མི་ལས། བརྟོད་ཕུར་འདོན་པའི་ལྡངས་

ལུགས་དང་གཅིག །བྱ་ལ་འཇབ་པའི་འགྲོ་ལུགས་དང་གཉིས། །ས་དོ་ཆད་པའི་སྡོད་ལུགས་དང་གསུམ། །གསུམ་འདི་གསུམ་འཛོམ་པའི་དུས་
ཚོད་ན། །ཨ་ཕྱི་སྒྱུ་ལུས་རྒུད་པའི་ཡིད་ཕམ་མ། །ཕྱི་པགས་པ་འདུས་པའི་གཉེར་མ་དང་གཅིག །ནང་ཤ་ཁྲག་ཟད་པའི་འབུར་གོབ་དང་གཉིས། །
བར་གླེན་ལྐུགས་འོན་ལོང་ཐོམ་ཡོར་དང་གསུམ། །གསུམ་འདི་གསུམ་འཛོམ་པའི་དུས་ཚོད་ན། །ཨ་ཕྱི་མི་སྡུག་སྟོན་པའི་ཁྲོ་གཉེར་ཅན། །ལྕི་ལ་
ཧྲུལ་བའི་དུག་པོ་དང་གཅིག །གྲང་ལ་ཉོག་པའི་བཟའ་བཏུང་དང་གཉིས། །པགས་པ་བཞི་སྦྱོར་གྱི་མལ་ས་དང་གསུམ། །གསུམ་འདི་གསུམ་
འཛོམ་པའི་དུས་ཚོད་ན། །ཨ་ཕྱི་མི་འགོམ་ཁྱིས་འགོམ་གྱི་རྟོགས་ལྡན་མ། །ཞེས་སོ། །གསུམ་པ་ན་བའི་སྡུག་བསྔལ་ནི། ལུས་འབྱུང་བཞི་
འདུས་པའི་བདག་ཉིད་ཅན་འདི། འབྱུང་བཞི་ཆ་སྙོམས་པའི་ཚེ་ཕན་ཚུན་གཅིག་གྲོགས་གཅིག་གིས་བྱས་ནས་ལང་ཚོ་དར་ལ་བབས་པ་ཡིན་ཡང་། 

༄༅། །ཆ་མི་སྙོམས་པའི་ཚེ། ཕྱི་རུ་འབྱུང་བཞི་འཁྲུགས། ནང་དུ་རྩ་རླུང་འཁྲུགས། བར་དུ་ལུས་ནད་ཀྱིས་གཟིར། གཉིད་བྱ་ལྟར་
སྤང་༑ འཁུན་པ་གཡག་ལྟར་འཁུན། ནད་ཟུག་ལ་བཟོད་པའི་ཐབས་མེད་ཀྱང་བྱ་ཐབས་དང་བྲལ། ད་ལྟ་ལུས་དང་དབང་པོ་དར་ཞིང་སྟོབས་དང་
གཟི་མདངས་རྒྱས་པའི་མི་རྒོད་ཡིན་ཡང་ནད་ཀྱི་ཟུག་གཟེར་གྱིས་བཏབ་མ་ཐག་བྱེའུ་ལ་རྡོ་ཕོག་པ་ལྟར་ལུས་ཀྱི་སྟོབས་ཤོར། མལ་གྱི་གཏིང་དུ་
ལྷུང་༑ ལུས་བསྒུལ་བསྐྱོད་ཙམ་ཡང་མི་ནུས། ཟས་སྐོམ་གྱི་ཞེན་པ་བྲལ། ཉིན་མོ་ཉིན་རིང་། མཚན་མོ་གཉིད་དང་བྲལ། གཏར་སྲེག་
སོགས་ཀྱི་སྡུག་བསྔལ་མི་འདོད་བཞིན་སྤྱོད། །ནད་མི་སོས་ཀྱིས་དོགས། ཤི་ཡིས་དོགས། གཉེན་བཤེས་དང་བྲལ་གྱིས་དོགས། ཕྱི་མ་ངན་
སོང་དུང་ལྷུང་དོགས་པ་སོགས་སྡུག་བསྔལ་ཚད་མེད་པ་མྱོང་དགོས་སོ། །བཞི་པ་འཆི་བའི་སྡུག་བསྔལ་ནི། རང་རེ་རྣམས་ཚེ་འདིར་སྡོད་ཆུས་ཀྱི་ཤོ་མར་

བྱེད་བཞིན་ལས་འཆི་བ་འོང་སྙམ་ཡིད་ལ་མེད་པའི་གནས་སྐབས་གློ་བུར་དུ་མི་འོང་བའི་ངེས་པ་མེད། འཆི་བའི་དུས་ལ་ནམ་བབས་ཚེ། འཆི་ནད་དྲག་པོས་ཐེབས། རིམ་གྲོ་རྐྱེན་ཟློག་གིས་མི་ཕན། སྨན་དང་
དཔྱད་མི་ཟུག་འཆི་བ་ནི་ཤེས། ཕན་པའི་ཐབས་ནི་མེད། འཆི་ཚོར་གྱིས་གདུངས་བས་སྙིང་མི་དགའ། ཕོ་ཚོད་དང་སྙེམས་པའི་གདེང་ཤོར། འཁྲུལ་སྣང་གི་སུ་རྣམས་གཏུགས། སྐྱས་ཆེན་པོ་འདེགས་པ་
ལ་ཐུག །མལ་གྱི་ཐ་མ་ན་ཉལ། ཟས་ཀྱི་ཐ་མ་ནི་ཟ། གཏམ་གྱི་ཐ་མ་ནི་ཟློ། གོས་ཀྱི་ཐ་མ་ནི་གོན། གཉེན་གྱི་ཐ་མས་བསྐོར་བཞིན་དུ། སྨན་དང་སྨན་པས་ནི་བོར། ཚེ་འདིར་སྤྲོ་ཡང་སྡོད་དབང་ནི་མེད། 
ནོར་ལོངས་སྤྱོད་ལ་ཆགས་ཞེན་ཆེ་ཡང་འཁྱེར་དབང་ནི་མེད། བློས་མ་མི་ཐོང་། རྗེས་སུ་ནི་མི་འབྲང་། དབུགས་སྔ་མས་ཕྱི་མ་ནི་མི་སླེབ། གཤིན་རྗེ་སུན་མས་ནི་སླེབས། མ་དྲན་ན་དགའ་བའི་སྡིག་
དང་རྣམ་སྨིན་ནི་དྲན། དྲན་ན་དགའ་བའི་དཀོན་མཆོག་གསུམ་ནི་མི་བྲན། ཚེ་འདིའི་ཕུན་ཚོགས་ཐམས་ཅད་ནི་ཤུལ་དུ་བཞག །འཆི་བ་གློ་བུར་དུ་སླེབ་པས་ཉམ་ང་། གསོན་པའི་སྣང་བ་ནུབ་པས་
བག་གྲང་། སྒྲ་ངར་ངར་པོ་འདོན་བཞིན། ཆོས་མེད་ཀྱི་འགྱོད་པར་བྲང་སྒོག་དང་ལག་པ་འཐམ་སྟེ། མགོ་རྐང་ལག་ལྔས་ཡོབ་ཡོབ་བྱེད་བཞིན་མིག་མཆི་མ་ཐར་རེ། གདོང་སྔོ་ཧམ་མེ། ཚེ་འདིའི་སྣང་

༄༅། །སྣང་བ་ནི་ནུབ། འཇིག་རྟེན་ཕ་རོལ་ནི་འགྲོ། བར་དོའི་འཇིག་རྟེན་དུ། ལས་ཀྱི་གཤེད་པོ་དང་། འཇིགས་པའི་སྒྲ་བཞི་ལ་སོགས་པའི་བར་དོའི་སྡུག་བསྔལ་འཇིགས་ཤིང་
ཡ་ང་བའི་གདོང་ན་སྡོད། བར་དོའི་སྣང་བ་ཤར། མགོན་དང་སྐྱབས་ནི་མེད། གཅེར་བུ་ལག་སྟོང་དུ་འགྲོ་བའི་དུས་དེ་རིང་ཙམ་ལ་མི་འོང་བའི་གདེང་མེད། དུས་དང་ཕན་པ་ནི་དམ་པའི་ཆོས་
ཁོ་ན་ལས་སུ་ཡང་སྐྱབས་སུ་གྱུར་བ་མེད་པས། ཇི་སྐད་དུ། ཆོས་སེམས་ཨ་མའི་མངལ་ནས་སྐྱེས། །སྐྱེས་མ་ཐག་ཏུ་འཆི་ཆོས་དྲན། །ཞེས་དང་། མི་སྡིག་ཅན་འཆི་བ་མཐོང་ཙ་
ན༑ །ལས་རྒྱུ་འབྲས་སྟོན་པའི་སློབ་དཔོན་ཡིན། །ཞེས་གསུངས་པ་བཞིན། དང་པོ་གཞན་དག་འཆི་བ་མཐོང་ཐོས་སོགས་བྱུང་ན། དེ་དག་གི་སྡུག་བསྔལ་ཡིད་ལ་ཡང་ཡང་བྱ། རང་ཡང་དེ་ལྟ་
བུའི་འཆི་བ་དང་འཆི་ཚུལ་ལས་མི་འདའ། དེ་ལ་ཕན་པའི་ཐབས་ནི་མྱུར་དུ་ཨ་སྒྲུབ་ན་སྔར་བཤད་བཞིན་ནམ་འཆི་ཆ་མེད་ཡིན་པས་དགེ་བསྒྲུབ་སྡིག་སྤངས་ལ་འབད་པར་བའོ།།གཉིས་པ་ནང་གི་སྡུག་བསྔལ་ལ། དགྲ་
དང་འཕྲད་དོགས། གཉེན་དང་བྲལ་དགྲ།འདོད་ཐོག་མི་ཁེལ་བ། མི་འདོད་ཐོག་བབས་དང་བཞིའོ།། དང་པོ་དགྲ་སྡང་བ་དང་འཕྲད་ཀྱིས་དོགས་པའི་སྡུག་བསྔལ་ནི་དགྲ་དང་མ་འཕྲད་གང་ནས་འཕྲད་ཀྱིས་དོགས་པའི་སྡུག་བསྔལ། འཕྲད་ཙ་

ན་མི་ཐུབ་ཀྱིས་དོགས་པའི་སྡུག་བསྔལ། ཞེ་སྡང་གི་ཟུག་རྔུ་མི་བཟོད་པའི་སྡུག་བསྔལ། ནོར་རྫས་ཅུང་ཟད་རེ་ཡོད་ཀྱང་། གཞན་གྱི་རྐུས་དོགས། འཕྲོག་
དོགས༑ བརླག་དོགས་ཀྱིས་ཉིན་གྱི་བྱ་ར། མཚན་གྱིས་མེ་ལ་ཚེ་རྟག་ཏུ་བྱས་ཀྱང་གཞན་གྱི་འཕྲོག་བཅོམ་སོགས་དང་། ནོར་རྫས་བསགས་
སྲུང་སྤེལ་བས་ཤིན་ཏུ་གདུང་བཞིན་རང་ལ་མི་དབང་བའི་ཁར་ཕྱི་མ་ངན་སོང་གི་རྒྱུ་ལས་མེད་ཚུལ་ལ་བསམ་སྟེ་སྐྱོ་བ་བསྐྱེད་དགོས། མགོན་
པོ་ཀླུ་སྒྲུབ་ཀྱིས། བསགས་དང་བསྲུང་དང་སྤེལ་བས་ཉམ་ཐག་པས། །ནོར་ནི་ཕུང་ཁྲོལ་མཐའ་ཡས་ཤེས་པར་བྱ། །ཞེས་སོ།།
གཉིས་པ་གཉེན་བྱམས་པ་དང་བྲལ་གྱི་དོགས་པས་སྡུག་བསྔལ་ནི། བྱམས་པའི་གཉེན་དང་མ་བྲལ་ཙ་ནའང་བྲལ་གྱི་དོགས་པ་དང་། 
བྲལ་ཙ་ན་རང་ཤི་བ་ལས་ཀྱང་ཐུ་བའི་སྡུག་བསྔལ་དང་། ན་ཤིའི་བྱ་བྱེད་དགོས་སྒྲུབ་སོགས་ཀྱི་སྡུག་བསྔལ་ལ་སྤྱོད་པ་ཡིན་ཀྱང་། ལེགས་

༄༅། །པར་བརྟགས་ན་རང་ཉིད་འབྱོར་སྐྱིད་ལྡན་དུས་གཉེན་ཉེ་བ་སོགས་ཀྱིས་ངོ་དགའ་དང་། ཕན་ཇི་ཐོགས་བྱེད། རང་རྒུད་ཚེ་
ཕན་འདོག་ལན་དུ་གནོད་པ་ལས་སྔ་མ་བྱས་པ་ལ་ངོ་སོ་མེད། །དགྲ་བཞིན་དུ་ལྟ་བ་སོགས་བྱེད་འདུག་པ་མང་སྟེ། རྗེ་མི་ལས། གཉེན་དང་པོ་
འཕྲད་དགའ་མཐོང་འཛུམ་པོ། །འདིར་བྱོན་དང་འདིར་བཞུགས་ཀྱིས་ལུང་པ་འགེངས། །བར་དུ་ཤ་ཆང་གི་ཟས་ལན་ཅན། །ཕར་གཅིག་ལན་
དུ་ཚུར་གཅིག་སྟེར། །ཐ་མ་ཆགས་སྡང་གི་གྱོད་གཞི་ཅན། །སྡུག་གྲོགས་ཀྱི་གྱོང་རྩ་སེམས་ལ་གཟན། །སྐྱིད་ཚོའི་ཟ་གྲོགས་དེ་སྤངས་པ་ཡིན། །
འཇིག་རྟེན་གྱི་ཉེ་དུ་ང་མི་འདོད། ཅེས་གསུངས་པ་ལྟར་རོ། །ཁྱད་པར་ཕ་མས་བུ་བརྒྱུད་རྣམས་ལ་རྟག་ཏུ་བརྩེ་གདུང་ཆེ་བས། འགྲོ་འདུག་བྱ་
བྱེད་ན་ཤེ་སོགས་ཀྱི་རེ་དོགས་ཀྱིས་སྡུག་བསྔལ་ཁོ་ནས་རྟག་པར་མནར་ཡང་ཕན་སྐྱོབ་སྤུ་ཙམ་མེད། མ་ཟད་བུ་བརྒྱུད་རྣམས་ཀྱིས། དང་པོ་

མིའི་ལུས་ཀྱི་བཅུད་འཕྲོག །བར་དུ་ཁའི་ཟས་འཕྲོག །ཐ་མ་ལག་གི་ནོར་འཕྲོག །ཕར་ལ་བརྩེས་ཀྱང་ཚུར་རྒོལ། ཚེ་འདིར་བསགས་
པའི་ལོངས་སྤྱོད་ཐམས་ཅད་བྱིན་ཀྱང་ངོ་སོ་མེད། ང་རང་གི་ཕ་མའི་རྒྱུ་རྫས་ངའི་ལོས་དབང་སྙམ་པ་ལས་མེད་དེ། རྗེ་མི་ལས། བུ་དང་
པོ་ལྷ་བུ་ཡིད་འོང་པོ། །སྙིང་བརྩེ་བའི་སེམས་ལ་བཟོད་བླག་མེད། །བར་དུ་བུ་ལོན་འདེད་དྲགས་པོ། །ཐམས་ཅད་བྱིན་ཀྱང་མགུ་དུས་མེད། །
མི་ཡི་བུ་མོ་ནང་དུ་བཅུག།དྲིན་ཆེན་ཕ་མ་ཕྱི་རུ་ཕུད། །ཕ་ཡིས་བོས་ཀྱང་ལན་མི་སྟེར། །མ་ཡིས་བོས་ཀྱང་ཨང་མི་ཁུག །ཐ་མ་ཁྱིམ་
མཚེས་སྙིང་རིང་པོ། །ཁྲམ་པའི་ཁ་ཚེས་བྱས་པས་ཕུང་། །རང་སྐྱེས་ཀྱི་དགྲ་བོ་སེམས་ལ་གཟན། །འཁོར་བའི་བཤལ་ཐག་སྤངས་
པ་ཡིན། །འཇིག་རྟེན་གྱི་བུ་ཚ་ང་མི་འདོད། །ཅེས་སོ། །གསུམ་པ་འདོད་པ་ཐོག་ཏུ་མི་ཁེལ་བའི་སྡུག་བསྔལ་ནི། འཇིག་རྟེན་འདིར་རང་

༄༅། །དང་རང་ཕྱོགས་བདེ་སྐྱིད་མི་འདོད་པ་ནི་གཅིག་ཀྱང་མེད་རུང་། དེ་ལྟར་འོང་བ་ནི་གཅིག་ཀྱང་མེད། ཚེ་འདིའི་ཆེད་འབད་
རྩོལ་ཅི་ཙམ་བྱེད་ཀྱང་། རང་ལ་སྔོན་གྱི་ལས་དབང་ཞིག་མེད་ན། འཕྲལ་དུ་ལྟོ་འགྲངས་པ་ཙམ་ཡང་མི་འོང་། རང་གཞན་འདི་ཕྱི་ཀུན་ཏུ་སྡིག་
སྡུག་ལ་སྦྱོར་བ་ཞིག་ལས། ཅི་ཡང་མི་འགྲུབ་པས། དེ་བས་འབད་རྩོལ་རི་བོ་ཙམ་བྱེད་པ་ལས་བསོད་ནམས་མི་སྟག་ཙམ་བསགས་ན་དགའ་
བ་ཡིན་ནོ། །བཞི་པ་མི་འདོད་པ་ཐོག་ཏུ་བབས་པའི་སྡུག་བསྔལ་ནི། སུ་གང་ཡང་སྡུག་བསྔལ་འདོད་མཁན་གཅིག་ཀྱང་མེད་ནའང་། ལས་
དབང་གིས་གླ་པ་རྫི་བོ་བྲན་གཡོག་ རྒྱལ་པོའི་མངའ་རིས་སོགས་གཞན་དབང་པོ་ཆེ་རྣམས་ཀྱིས་སྡུག་བསྔལ་ཤུགས་དྲག་ཏུ་གཏད་ཀྱང་བྱ་
ཐབས་བྲལ། ཁྱད་པར་སྙིགས་མའི་དུས་འདིར། གནས་གྲོགས་ལོངས་སྤྱོད་གང་ལ་བསམ་ཀྱང་སྡུག་བསྔལ་གྱི་རང་བཞིན། སྡུག་

བསྔལ་གྱི་བསུ་སྐྱེལ་ཁོ་ནས་མནར་བ་སྟེ། ཀུན་མཁྱེན་ཆེན་པོས། གཟའ་ཚང་ཉེ་འབྲེལ་འདི་དང་དུས་རྟག་ཏུ། །མི་འབྲལ་འགྲོགས་པར་འདོད་
ཀྱང་འབྲལ་བར་ངེས། །བཟང་པོའི་གནས་མལ་འདི་རུ་དུས་རྟག་ཏུ། །མི་འབྲལ་འདུག་པར་འདོད་ཀྱང་འགྲོ་བར་ངེས། །བདེ་སྐྱིད་ལོངས་
སྤྱོད་འདི་དང་དུས་རྟག་ཏུ། །མི་འབྲལ་སྤྱོད་པར་འདོད་ཀྱང་བོར་བར་ངེས། །དལ་འབྱོར་མི་ལུས་མཆོག་འདི་དུས་རྟག་ཏུ། །མི་འབྲས་རྟག་
པར་འདོད་ཀྱང་འཆི་བར་ངེས། །ཞེས་སོ། །ཁྱད་པར་ཆོས་སྒོར་ཞུགས་ནས་འཇིག་རྟེན་ཚེ་འདིའི་བྱ་བཞག་སྒྲུབ་པ་ནི་རང་སྡུག་ལ། དམ་པ་
རྣམས་ཁྲེལ་བའི་རྒྱུ་ལས་མེད་དེ། རྗེ་མི་ལས། སྤྱིར་རྒྱལ་བ་མི་ཡི་དབང་པོ་དེས། །ཆོས་རྣམས་ཆོས་བརྒྱད་འཇོམས་ཕྱིར་གསུངས། །ད་ལྟ་
མཁས་པར་རློམ་པ་རྣམས། །ཆོས་བརྒྱད་ཆེ་རུ་མ་སོང་ངམ། །རྒྱལ་བས་ཚུལ་ཁྲིམས་བསྲུང་བ་དེ། །འཇིག་རྟེན་བྱ་བ་སྤང་ཕྱིར་གསུངས། །ད་

༄༅། །ལྟའི་ཁྲིམས་སྲུང་བཙུན་པ་རྣམས། །བྱ་བཞག་མང་དུ་མ་སོང་ངམ། །སྔོན་དུས་དྲང་སྲོང་ཆ་ལུགས་དེ། །དེ་དུའི་འབྲེལ་ཐག་
བཅད་ཕྱིར་གསུངས། །ད་ལྟའི་དྲང་སྲོང་ཆ་ལུགས་རྣམས། །ངོ་སྲུང་ཆེ་རུ་མ་སོང་ངམ། །མདོར་ན་འཆི་བ་མ་དྲན་པའི། །དམ་ཆོས་ཅི་བྱེད་གྱི་ནར་
གདའ༑ །ཞེས་གསུངས་སོ། །དེ་ལྟ་བུའི་ཚུལ་ལ་བསམ་ནས་འཇིག་རྟེན་གྱི་བྱ་བཞག་གང་ཡང་ཡིད་བརྟེན་མེད་ཅིང་སྡུག་བསྔལ་བའི་རྒྱ་འབྲས་ལས་
མི་འདའ་བས། ཚེ་འདིའི་དོན་མེད་སྡུག་བསྔལ་གྱི་གདོས་ཐག་བཅད་དེ་འདི་ཕྱིར་ཕན་པའི་ལྷ་ཆོས་གཤའ་མ་རེ་སྒྲུབ་སྙམ་དུ་དམ་བཅའ་དགོས་སོ། །
གཉིས་པ་ལྷ་མིན་གྱི་སྡུག་བསྔལ་ལ། ཡུལ། ལུས་ཚེ་ ལོངས་སྤྱོད། ལས་ཀྱི་སྡུག་བསྔལ་ལོ། །དང་པོ། ཡུལ་ནི། ལས་མཐའ་
ཡས་པའི་མདོ་ལས། ཚེ་དང་ལྡན་པ་དགྲ་གཅན་འཛིན་གྱིས་གསོལ་བ། བདག་ཅག་རྣམས་ལ་ལྷ་མིན་གྱི་འཇིག་རྟེན་བཤད་དུ་གསོལ། བཀའ་

སྩལ་པ། ལྷ་མིན་གྱི་ཡུལ་ནི། གསེར་གྱིས་གཞིའི་ཐོག་ནའང་ཡོད། རི་རབ་ཀྱི་ཁོང་སེང་ན་ཡང་ཡོད། ལྕགས་རིན་གནོད་སྦྱིན་གནས་སོ། །
དེ་རྣམས་ཀྱང་ལྷ་མིན་གྱི་ཁོངས་སུ་གཏོགས་སོ། །ཞེས་གསུངས་པས། ལྷ་མིན་གྱི་གནས་རིས་བཞི། རི་རབ་ཀྱི་ཁོང་གསེང་ཆུ་མཚམས། སྒྲ་
གཅན་འཛིན། སྐར་ཕྲེང་། མགུལ་ཕྲེང་། ཐག་བཟང་རིས་རྣམས་ཡས་ནས་མར་གསེར་གྱིས་གཞི་བར་ཡོད། གོང་མ་ལས་འོག་མ་བཟང་
ཞིང་༑ གསེར་གྱི་ས་གཞིའི་སྟེང་ན་ལྷའི་འབྱོར་པ་ལྟ་བུའི་གནས་དང་བཀོད་པ་ཁང་བཟང་གདམས་པ་དང་། གྲོང་ཁྱེར་གསེར་ལྡན། འདུན་ས་
ནོར་བཟང་། སྐྱེད་མོས་ཚལ་བཞི་དང་། ས་གཞི་ཀུན་དགའ་ར་བ། རབ་དགའ་དང་། དགའ་བ་དང་། དགའ་བའི་ཀུན་དགའ་ར་བ་བཅས་
ཡོད་དོ། །གཉིས་པ་ལུས་དང་ཚེ་ཚད་གཉིས་ཀ་ལ་ངེས་པ་མེད་དེ། སྟོབས་ཆེན་གནོད་སྦྱིན་གྱི་རིགས་སོགས་ཁ་ཅིག་རྒྱལ་ཆེན་བཞི་དང་

༄༅། །མཉམ༑ མཐུ་དཔལ་ལྷའི་རིགས་སོགས་ཁ་ཅིག་སུམ་ཅུ་རྩ་གསུམ་དང་མཉམ། གསོད་བྱེད་སྲིན་པོའི་རིགས་སོགས་
ཁ་ཅིག་ཡི་དྭགས་དང་མཉམ། རྨོངས་བྱེད་དུད་འགྲོའི་རིགས་སོགས་ཁ་ཅིག་དུད་འགྲོ་དང་མཉམ་མོ། །གསུམ་པ་ལོངས་སྤྱོད་ནི། ལས་མཐའ་
ཡས་པའི་མདོ་ལས། གྲོང་ཁྱེར་གསེར་ཅན་ཁང་བཟང་གདམས་པ་ཅན། འདུན་ས་ནོར་བཟང་། དཔག་བསམ་གྱི་ཤིང་ཙི་ཏྲ་པ་ཏྲི་ལ། སྐྱེད་མོའི་
ཚལ༑ ཀུན་དགའ་ར་བ། གླང་པོ་ཆེ་བཟོད་པར་དཀའ་བ། རྟ་རབ་མྱུར་རོ། །དེ་ལྟར་སུམ་ཅུ་རྩ་གསུམ་ལྷ་དང་ལོངས་སྤྱོད་མཉམ་པ་ཡིན་ནོ། །
ཁྱད་པར་དུ་མཚོ་ཀུན་གསལ་དྲི་མེད་ཅེས་བྱ་བ། སྲིད་པ་གསུམ་གྱི་སེམས་ཅན་རྣམས་ཀྱིས་ཅི་བྱེད་པ་མཐོང་བ་ཡོད་དོ། །མི་ཡང་མ་ཡིན་ལྷ་ཡང་
མ་ཡིན་པས་ལྷ་མ་ཡིན་ཞེས་བྱའོ། །གསུངས་སོ། །བཞི་པ་ལས་དང་སྡུག་བསྔལ་ནི། ཡིད་བཞིན་མཛོད་ལས། རྒྱུ་ནི་ཡི་དྭགས་ལས་ཀྱིས་

འཕངས་པ་ལ། །རྫོགས་བྱེད་ལྷ་ཡི་ལས་ཀྱིས་རྫོགས་བྱས་པས། །ལྷ་དང་འགྲན་པའི་དཔལ་དང་འབྱོར་པས་མཛེས། །ཞེས་དང་། དྲན་
པ་ཉེར་བཞག་ལས། རྟག་ཏུ་གཡོ་སྒྱུས་འཐབ་རྩོད་ཅིང་། །སྡིག་པའི་ལས་ནི་མང་བྱས་པས། །འཐབ་ལ་དགའ་ཞིང་སྦྱིན་བྱེད་པ། །འདི་
ནི་ལྷ་མིན་དབང་ཕྱུག་རྒྱུ། །ཞེས་སོ། །དེ་ལྟར་སྔོན་གྱི་འཕེན་བྱེད་མི་དགེ་བ་ཕྲག་དོག་ལ་གོམས་ཤིང་ལས་དེའི་འཕངས་པའི་ལུས་རྟེན་དེ་བླངས་
ཙམ་ནས་ཕྲག་དོག་གི་འདུ་ཤེས་རགས་པས། རང་སྡེ་གནས་རིས་མི་མཐུན་ཞིང་རྩོད་པ་དང་། ལྷའི་དཔག་བསམ་ཤིང་ལས་འདོད་དགུ་འབྱུང་
བའི་དཔལ་ལ་ཕྲག་དོག་དང་སྡང་བ་མི་བཟོད་པས་གོ་གྱོན་མཚོན་ཐོགས་ཀྱིས་ལྷ་ལ་འཐབ་པར་ཆས་ཚེ། ལྷ་རྣམས་ཀྱིས་རྩུབ་འགྱུར་ཚལ་ནས་
གོ་མཚོན་བླངས། རྫིང་བུར་ཞུགས་ཙམ་གྱིས་ཞེ་སྡང་མི་བཟོད་པ་སྐྱེས་ཏེ། གླང་པོ་རབ་བརྟན་གྱི་མགོ་བོ་སོ་གཉིས་ལ་ཉེ་དབང་སོ་གཉིས། 

༄༅། །མགོ་དབུས་མར་བརྒྱ་བྱིན་གྱིས་བྱོན་ནས། །ལྷ་དམག་བསམ་གྱིས་མི་ཁྱབ་པས་ཀི་བསྭོ་ཆ་སྒྲ་སྒྲོགས་བཞིན་འོང་ནས་འཐབ་ཚེ་
རྡོ་རྗེ་འཁོར་ལོ་མདའ་མདུང་སོགས་མཚོན་ཆའི་རིགས་ཆར་བཞིན་འབེབས་ཤིང་ལྷ་རྫུ་འཕྲུལ་དང་ལྡན་པས་རི་བོ་ཆེན་པོའང་འཕེན་པར་བྱེད། །ལྷའི་
གླང་ཆེན་ཀུན་སྐྱོང་མྱོས་པའི་སྣ་ལ་རལ་གྲིའི་འཁོར་རོ་བསྐོར་བ་སོགས་ཀྱིས་ལྷ་མ་ཡིན་འབུམ་ཕྲག་དུ་མ་བསོད། སྔོན་གྱི་ལས་དབང་ལས་ལྷ་
རྣམས་མི་འགྲེང་བདུན་ཙམ་གྱིས་མཐོ། ལྷ་རྣམས་མགོ་བཅད་ན་མ་གཏོགས་ལུས་ཅི་ཙམ་སྨྲས་ཀྱང་དེ་མ་ཐག་ལྷའི་བདུད་རྩིས་གསོ་བས་མི་འཆི། 
ལྷ་མ་ཡིན་ནི་དེ་སྙེད་ཀྱིས་དམའ་ཞིང་གནད་ཆེ་ས་གང་དུ་ཕོག་ན་འཆི་ཞིང་། རོ་རྣམས་རི་རབ་ཀྱི་ངོས་ནས་རྦབ་ལ་བསྒྲིལ་ཏེ། རོལ་མཚོར་ལྷུངས་
པས༑ མཚོ་ཁྲག་མདོག་ཏུ་སྣང་བ་སོགས་རྟག་ཏུ་འཐབ་རྩོད་ཁོ་ན་ལ་སྤྱོད་ཅིང་གཡུལ་ཉེས་བྱེད་པ་མང་བ་དེ་ལྟ་བུ་ལ་པ་རྒྱུན་དུ་སྤྱོད་པས་སྡུག་བསྔལ་

གྱི་རང་བཞིན་ལས་མ་འདས། ཤི་ཚད་ཡང་སོས་ཀྱི་གནས་སུ་ལྷུང་ངོ་། །དེ་ལྟར་ལྷ་མིན་གྱི་གནས་སུ་ཡང་སྐྱེ་ན་སྡུག་བསྔལ་གྱི་རང་བཞིན་དེ་
ལྟར་ལས་མ་འདས་པའི་ཚུལ་སྙིང་ཐག་པ་ནས་བསྒོམ་མོ། །གསུམ་པ་ལྷའི་སྡུག་བསྔལ་ལ། གནས་རིས་ལུས་ཚེ་ཚད་སོ་སོར་བཤད་པ་དང་།
སྡུག་བསྔལ་གྱི་རང་བཞིན་ཡིན་ཚུལ་བཤད་པའོ། །དང་པོ་གནས་རིས་ལུས་ཚེ་ཚད་སོ་སོར་བཤད་པ་ལ། འདོད་ཁམས། གཟུགས་ཁམས། 
གཟུགས་མེད་ཁམས་སོ། །དང་པོ་འདོད་ཁམས་ལ་རིགས་དྲུག་སྟེ། རྒྱལ་ཆེན་བཞི། སུམ་ཅུ་རྩ་གསུམ། འཐབ་བྲལ། དགའ་ལྡན། 
འཕྲུལ་དགའ། གཞན་འཕྲུལ་དབང་བྱེད་དོ། །དང་པོ་རྒྱལ་ཆེན་བཞིའི་རིས་ལ། ཕྲེང་ཐོགས། གཞུང་ཐོགས། རྟག་མྱོས། རྒྱལ་ཆེན་
བཞིའོ། །དང་པོ་ཕྲེང་ཐོགས་ནི། ལས་གཏན་ལ་དབབ་པའི་མདོ་ལས། ཚེ་དང་ལྡན་པ་ཀུན་དགའ་བོས་གསོལ་བ། བཅོམ་ལྡན་འདས་

༄༅། །བདག་ཅག་རྣམས་ལ་ལྷའི་འཇིག་རྟེན་བཤད་དུ་གསོལ། །བཀའ་སྤྲུལ་པ། ཀུན་དགའ་བོ་ལེགས་པར་ཉོན་ལ་ཡིད་ལ་ཟུངས་
ཤིག །ལྷ་ཕྲེང་ཐོགས་ཀྱི་ཡུལ་ནི། རི་རབ་ཀྱི་བང་རིམ་དང་པོ་ན་ཡོད་དེ།ས་གཞི་དང་རི་བྲག་ཐམས་ཅད་རིན་པོ་ཆེ་ལས་གྲུབ་པ། དཔག་
བསམ་གྱི་ཤིང་ལས་ཅི་འདོད་པ་འབྱུང་བ་ཡོད་དེ། ལུས་བོངས་ནི་རྒྱང་གྲགས་ཀྱི་བཞི་ཆ་གཅིག་ཡོད་དོ། །ཚེ་ཚད་ཅི་ལྷའི་ལོ་ལྔ་བརྒྱའོ། །ལས་
ནི་རྟེན་ལ་ཕྲེང་བ་བཟང་པོ་ཕུལ་བ་ལས་བྱུང་ངོ་། བདེ་བའི་ལོངས་སྤྱོད་ནི་འདོད་པའི་ལོངས་སྤྱོད་གང་འདོད་པ་ལ་སྤྱོད་དོ། །སྐྱེས་མ་ཐག་ཏུ་
མགོ་ལ་མེ་ཏོག་གི་ཕྲེང་བ་མདོག་ལེགས་ལ་དྲི་ཞིམ་པ་འབྱུང་སྟེ།འཆི་ལྟས་མ་བྱུང་གི་བར་དུ་མི་རྙིད་པས་ཕྲེང་ཐོགས་ཞེས་བྱའོ། །ཞེས་
གསུངས་སོ། །གཉིས་པ་གཞོང་ཐོགས་ནི། མདོ་དེ་ཉིད་ལས། ཡུལ་ནི་རི་རབ་ཀྱི་བང་རིམ་གཉིས་པ་ན་ཡོད་དོ། །ལས་ནི་བཟའ་བ་བཟང་

པོ་བྱིན་པ་ལས་བྱང་ངོ་། །སྐྱེས་མ་ཐག་ཏུ་རིན་པོ་ཆེའི་གཞོང་པ་བལྟ་ན་མཛེས་པ་ལག་ཏུ་འོང་སྟེ། དེའི་ནང་ན་ཅི་བསམ་པའི་ཁ་ཟས་བཟང་པོ་
འབྱུང་བས་གཞོང་ཐོགས་ཞེས་བྱའོ། །ཞེས་སོ། །གསུམ་པ་རྟག་མྱོས་ནི། །མདོ་དེ་ཉིད་ལས། ཡུལ་ནི་རི་རབ་ཀྱི་བང་རིམ་གསུམ་པ་ན་
ཡོད་དོ། །ལས་ནི་བཏུང་བ་བཟང་པོ་བྱིན་པ་ལས་འོང་ངོ་།།བདེ་བའི་ལོངས་སྤྱོད་ནི་རྟག་ཏུ་སྦྲང་ཆང་གི་བཏུང་བ་བཟང་པོས་མྱོས་པས་རྟག་
མྱོས་སོ། །ཞེས་སོ། །འདི་ལ་ཡིད་བཞིན་མཛོད་སོགས་ལས་བང་རིམ་དང་པོར་ལག་ན་ཡོལ་གོ་ཐོགས་པའི་ལྷ་ཞེས་གཞོང་ཐོགས་སྔོན་ལ་འདྲེན་
ནོ། །བཞི་པ་རྒྱལ་ཆེན་བཞི་ནི། རི་རབ་ཀྱི་ཤར་དུ་དྲི་ཟ། ལྷོར་གྲུལ་བུམ། ནུབ་ཀླུ། བྱང་ན་གནོད་སྦྱིན་གྱི་སྡེ་རིས་དང་། གསེར་གྱི་རི་
བདུན་ཉིེ་ཟླ་དང་རི་ནགས་ཚལ་འཁོར་ཡུག་སོགས་ཀྱི་ལྷའི་གནས་རིས་མང་སྟེ། །མདོ་དེ་ཉིད་ལས། ཡུལ་ནི་རི་རབ་ཀྱི་བང་རིམ་བཞི་པ་དང་།

༄༅། །གསེར་གྱི་རི་བདུན་དང་། ཉི་ཟླ་གཟའ་སྐར་ཐམས་ཅད་ཀྱི་སྟེང་ན་ཡོད་དོ། །ལས་ནི་བཟའ་བཏུང་བཟང་པོ་ཐམས་ཅད་བྱིན་པ་
ལས་བྱུང་ངོ་། །རྒྱལ་པོ་ཆེན་པོ་བཞིས་དབང་བྱེད་པས་ན་རྒྱལ་ཆེན་བཞིའོ། །ཞེས་སོ། །ཚེ་ཚད་ནི་སྔ་མ་བཞིན་ནོ། །གཉིས་པ་སུམ་ཅུ་རྩ་
གསུམ་ནི། ལས་རྣམ་པར་ངེས་པའི་མདོ་ལས། ཚེ་དང་ལྡན་པ་མིང་ཅན་གྱི་གསོལ་བ། བཅོམ་ལྡན་འདས་བདག་ཅག་རྣམས་ལ་སུམ་ཅུ་རྩ་
གསུམ་ལྷའི་འཇིག་རྟེན་ལེགས་པར་བཤད་ད་གསོལ། བཀའ་སྩལ་པ། ལེགས་པར་ཉོན་ཅིག །སུམ་ཅུ་རྩ་གསུམ་གྱི་ཡུལ་ནི་རི་རབ་ཀྱི་རྩེ་ན་
ཡོད་དོ། །འོག་གཞི་ཐམས་ཅད་རིན་པོ་ཆེ་མིག་མངས་རིས་སུ་བྲིས་པ། གསེར་གྱི་བྱེ་མ་གདལ་བ། ཙན་དན་གྱི་ཆུས་ཆག་ཆག་བཏབ་པ། རིན་
པོ་ཆེའི་རི་སུལ་ཐམས་ཅད་སྦྲང་ཆང་དང་བདུད་རྩིའི་ཆུ་འབབ་པ། མེ་ཏོག་ཀུ་མུ་ཏ་དང་པུཎྜ་རཱི་ཀ་དང་པདྨ་ལ་སོགས་པས་རི་ལུང་ཐམས་ཅད་གང་བ།

ནམ་མཁའ་ནས་སྤོས་ཀྱི་ཆར་ཆེན་འབབ་པ། སྒྲ་སྙན་པ་སྣ་ཚོགས་སྒྲོགས་པ། རྟག་ཏུ་མུན་པའི་བག་མེད་པ། མེ་ཏོག་ཁ་བྱེ་བ་དང་ཟུམ་པ་
ལས་ཉིན་མཚན་གྱི་ཚོད་འཛིན་པ། ཤིན་ཏུ་ཉམས་དགའ་ཞིང་ཡིད་དུ་འོང་བའི་ཡུལ་ཡོད་དོ། །ལུས་བོངས་ནི་རྒྱང་གྲགས་ཕྱེད་ཡོད་དོ། །ཚེ་ཚད་
ནི་ལྷའི་ལོ་སྟོང་ངོ་། །ཞེས་དང་། ལས་ནི། ལས་མཐའ་ཡས་པ་ལས། ཕ་མ་ལ་བསྙེན་བཀུར་བྱས་པ་ལས་བྱུང་ངོ་། །ཞེས་སོ། །
བདེ་བའི་ལོངས་སྤྱོད་ནི། འཇིག་རྟེན་གདགས་པ་ལས། ལྷའི་གནས་དང་སྲང་དང་རྣམ་རྒྱལ་བྱེད། །ཆོས་བཟང་རྒྱུ་བའི་ལམ་དང་སྐྱེད་
མོས་ཚལ། །ས་གཞི་ཡོངས་འདུ་རྟ་དང་གླང་ཆེན་རྣམས། །ཞེས་དང་། ལས་མཐའ་ཡས་པ་ལས། ཁྱིམ་བདག་ཆེན་པོ། སུམ་ཅུ་
རྩེ་གསུམ་གྱི་ལྷ་རྣམས་ལ་བསྲུང་མ་ལྔ་ཡོད་དེ། ཆུ་ལ་གནས་པའི་ཀླུ་དང་རྒྱལ་ཆེན་བཞིའོ། །ལྷའི་གྲོང་ཁྱེར་ལྟ་ན་སྡུག་ཅེས་བྱ་བ་འོག་

༄༅། །གཞི་རིན་པོ་ཆེ་སྣ་ཚོགས་མིག་མངས་རིས་སུ་བྲིས་པ། རིན་པོ་ཆེ་སྣ་ཚོགས་ཀྱི་རྩིག་པ་རྒྱ་ཆེ་ལ་དཔངས་མཐོ་བ་ཡོད་དོ། །
དེའི་དབུས་ན་རྣམ་པར་རྒྱལ་བའི་ཁང་བཟང་ཕྱི་རིན་ཆེན་གསེར་ལས་བྱས་པ། ནང་ཉི་ཟླ་ལས་གྲུབ་པ། བ་གམ་སུམ་ཅུ་རྩ་གསུམ་དང་ལྡན་
པའོ༑ །དེའི་ལྷོ་ནུབ་ཀྱི་མཚམས་སུ་ཆོས་བཟང་ལྷའི་འདུན་ས། ཨ་མོ་ལི་ཀའི་རྡོ་ལེབ་ཀྱི་སྟེང་དུ་ལྷའི་དབང་པོ་བརྒྱ་བྱིན་བཞུགས་ནས། ལྷ་
རྣམས་ལ་སྐྱོ་བ་དང་ཡིད་འབྱུང་བའི་ཆོས་འཆད་དོ། །དེར་ལྷ་དང་ལྷ་མོ་ཐམས་ཅད་འཚོགས་ནས། འཇིག་རྟེན་ཁམས་ཀྱི་དགེ་སྡིག་གི་གཏམ་
ཟེར་རོ། །བྱང་ཤར་གྱི་མཚམས་སུ་ཤིང་ཡོངས་འདུ་ས་རྡོལ་ཡོད་དེ། དེ་ལས་ཇི་ལྟར་བསམ་པའི་འདོད་པའི་ཡོན་ཏན་འབྱུང་བ་ཡོད་དོ། །ཕྱོགས་
བཞི་ན་སྐྱེད་མོས་ཚལ་བཞི་ཡོད། ས་གཞི་བཟང་པོ་བཞི་ཡོད་དོ། །རྟའི་རྒྱལ་པོ་སྤྲིན་གྱི་ཤུགས་ཅན་ཞེས་བྱ་བ་མགྱོགས་པ་རླུང་དང་འདྲ་བ་ཡོད་དོ།།

སྐྱེད་མོས་ཚལ་དུ་སྤྱད་པའི་གླང་པོ་ཆེས་བསྲུང་གི་བུ་ཞེས་བྱ་བ། མདོག་གངས་ལྟར་དཀར་བ། མགོ་སུམ་ཅུ་རྩ་གསུམ་ཡོད་པ། ཡན་ལག་
དྲུག་ས་ལ་མ་རེག་པར་འགྲོ་བ། ལྷ་རྣམས་ཀྱི་ཇི་ལྟར་བསམ་པ་བཞིན་བྱེད་པ་ཡོད་དོ། །གཡུལ་ངོར་སྤྱད་པའི་གླང་པོ་ཆེ་རབ་ཏུ་བརྟན་པ་ཞེས་
བྱ་བ་ཅང་ཤེས་པ་ཡོད་དོ། །མདོར་ན་ལྷའི་བུ་དང་བུ་མོ་རྣམས་ཀྱིས་ཇི་ལྟར་བསམ་པ་བཞིན་འབྱུང་བའི་འདོད་པའི་ལོངས་སྤྱོད་སྣ་ཚོགས་ལ་སྤྱོད་
ཅིང་དགའ་མགུར་སྤྱོད་དོ། །གནས་ཕན་ཚུན་འགྲན་པ་ལྟ་བུ་བཅུ་དྲུག་དང་། ལོངས་སྤྱོད་ཀྱི་བྱེ་བྲག་མི་འདྲ་བ་བཅུ་དྲུག་དང་། གྲོང་ཁྱེར་ལྟ་
ན་སྡུག་དང་སུམ་ཅུ་རྩ་གསུམ་ཡོད་པས་དང་། ལྷའི་དབང་པོ་ལ་ཉེ་དབང་སུམ་ཅུ་རྩ་གཉིས་ཀྱིས་བསྐོར་ནས་དབང་བྱས་པས་ན་སུམ་ཅུ་རྩ་གསུམ་
མོ༑ །ཞེས་གསུངས་སོ། །གསུམ་པ་འཐབ་བྲལ་ནི། མདོ་དེ་ཉིད་ལས། ཁྱིམ་བདག་ཆེན་པོ་འཐབ་བྲལ་གྱི་ཡུལ། དེ་ཡན་ཆད་ཀྱི་

༄༅། །ཡུལ་ནི་ནམ་མཁའ་ལ་བརྟེན་ནས་ཡོད་དོ། །ལུས་བོངས་ནི་རྒྱང་གྲགས་ཀྱི་བཞི་བཞི་ཆ་གསུམ། མཆན། གསུམ་མོ། །ཚེ་ཚད་ནི་
ལོ་ཉིས་སྟོང་ཐུབ་པོ། ལས་ནི་འཐབ་པ་རྣམས་ཀྱི་བསྡུམ་བྱས་པ་ལས་བྱུང་ངོ་། །བསམ་པའི་ལོངས་སྤྱོད་ནི་བསམ་གྱིས་མི་ཁྱབ་པོ། །ཞེས་
སོ༑ །བཞི་པ་དགའ་ལྡན་ནི། མདོ་དེ་ཉིད་ལས། ལུས་བོངས་ནི་རྒྱང་གྲགས་གཅིག་གོ། །ཚེ་ཚད་ནི་ལོ་བཞི་སྟོང་ཐུབ། །ལས་ནི་ཐོས་པ་ལ་
དགའ་བ་ལས་འོང་ངོ་། །ཞེས་སོ། །འདི་དང་གྲོང་ལས་དགོན་པའི་ཚུལ་དུ་ཡིད་དགའ་ཆོས་འཛིན་ན་རྒྱལ་ཚབ་བྱམས་པ་བཞུགས་སོ། །ལྔ་པ་
འཕྲུལ་དགའ་ནི། མདོ་དེ་ཉིད་ལས། ལུས་བོངས་རྒྱང་གྲགས་གཅིག་དང་བཞི་ཆའོ། །ཚེ་ཚད་ནི་ལོ་བརྒྱད་སྟོང་ངོ་། །ལས་ནི་གཞན་གྱི་དགེ་
བ་ལ་རྗེས་སུ་ཡི་རང་པ་ལས་འོང་ངོ་། །ཞེས་སོ། །དྲུག་པ་གཞན་འཕྲུལ་དབང་བྱེད་ནི། མདོ་སྔ་མ་ལས། ལུས་བོངས་རྒྱང་གྲགས་ཕྱེད་

དང་གཉིས་སོ། །ཚེ་ཚད་ནི་ལོ་ཁྲི་དྲུག་སྟོང་ངོ་། །ཞེས་སོ། །འདིར་གྲོང་དང་དགོན་པའི་ཚུལ་དུ་དགའ་རབ་དབང་ཕྱུག་གི་གནས་ཡོད་དོ། །དེ་
ལྟར་འདོད་ལྷ་དྲུག་གི་སུམ་ཅུ་རྩ་གསུམ་མན་ཆད་སར་བརྟེན་པ་དང་། དེ་ནས་དཔག་ཚད་བརྒྱད་ཁྲིའི་མཚམས་འཐབ་བྲལ་ནས་ནམ་མཁར་
བརྟེན་པའོ། །འདི་དག་གི་ཁ་ཟས་ནི་བདུད་རྩིའི་ཟས་དང་ཁམས་ཀྱི་ཟས་ཟ། འཁྲིག་པའི་འདོད་ཆགས་དང་འདོད་ཡོན་ལྔ་ལ་བརྟེན་པས་ན་
འདོད་ཁམས་སོ། །གཉིས་པ་གཟུགས་ཁམས་ནི། ཕྱིའི་གཟུགས་ལ་སོགས་ལ་འདོད་ཆགས་བྲལ་ཡང་ནང་གཟུགས་ཀྱི་ཕུང་པོ་ལ་ཆགས་
པའི་སྲིད་པ་ཡོད་པས་གཟུགས་ཁམས། དེ་ལ་བསམ་གཏན་བཞི་ཡོད་པ་ལས། དང་པོ་ཚངས་གནས་ལ་གསུམ་ཡོད་པའི་འོག་ནས་ཡས་
རིམ་བཞིན། ཚངས་རིས། ཚངས་པའི་མདུན་ན་འདོན། ཚངས་ཆེན་གསུམ་སྟེ། ལས་གཏན་ལ་དབབ་པ་ལས། ཀུན་དགའ་བོ་ལ། 

༄༅། །བཀའ་སྩལ་པ། ཚངས་རིས་ཀྱི་ལུས་བོངས་ནི། དཔག་ཚད་ཕྱེད་ཡོད། ཚེ་བསྐལ་པ་ཕྱེད་ཐུབ། ལས་ནི་རྟོག་པ་དང་
བཅས་དཔྱོད་པ་དང་བཅས་པའི་ཏིང་འཛིན་གྱི་གྲོགས་བྱམས་པ་ཆེན་པོ་བསྒོམ་པ་ལས་བྱུང་། ཁ་ཟས་ནི་བསམ་གཏན་དང་དགའ་བའི་ཟས་ཟའོ། །
ཚངས་པ་མདུན་ན་འདོན་ལ། ལུས་ནི་དཔག་ཚད་གཅིག །ཚེ་བསྐལ་པ་གཅིག་གོ། །ཚངས་ཆེན་གྱི་ལུས་ནི་དཔག་ཚད་ཕྱེད་དང་གཉིས་སོ། །
ཚེ་བསྐལ་པ་ཕྱེད་གཉིས་ཐུབ་པོ། །ཞེས་སོ། །བསམ་གཏན་གཉིས་པ་འོད་གསལ་ལ། འོད་ཆུང་། ཚད་མེད་འོད། འོད་གསལ་གསུམ་
སྟེ༑ མདོ་དེ་ཉིད་ལས། འོད་ཆུང་གི་ལུས་བོངས་དཔག་ཚད་གཉིས་སོ། །ཚེ་བསྐལ་པ་གཉིས། ལས་ནི་རྟོག་པ་མེད་པའི་སྙིང་རྗེ་ལས་བྱུང་
ངོ་༑ །ཚད་མེད་འོད་ལ་ལུས་བོངས་དཔག་ཚད་བཞི། ཚེ་བསྐལ་པ་བཞི་ཐུབ། འོད་གསལ་ལུས་དཔག་ཚད་བརྒྱད། ཚེ་བསྐལ་པ་བརྒྱད་

ཐུབ་པོ། །ཞེས་སོ། །བསམ་གཏན་གསུམ་པ་དགེ་བའི་ལྷ་ལ། དགེ་ཆུང་། ཚད་མེད་དགེ། དགེ་རྒྱས་ཏེ། མདོ་དེ་ཉིད་ལས། དགེ་
ཆུང་ལ་ལུས་དཔག་ཚད་བཅུ་དྲུག །ཚེ་བསྐལ་པ་བཅུ་དྲུག་ཐུབ། ལས་ནི་རྟོག་པ་མེད། །དཔྱོད་པ་མེད་པའི་ཏིང་ངེ་འཛིན་གྱི་གྲོགས་དགའ་
བ་ཚད་མེད་པ་ལ་བྱས་པས་སོ། །ཚད་མེད་དགེ་ལ་ལུས་དཔག་ཚད་སུམ་ཅུ་རྩ་གཉིས། ཆེ་བསྐལ་པ་སོ་གཉིས། དགེ་རྒྱས་ལ་ལུས་
དཔག་ཚད་དྲུག་ཅུ་རྩ་བཞི། ཚེ་བསྐལ་པ་དྲུག་ཅུ་རྩ་བཞིའོ། །གསུངས་སོ། །བསམ་གཏན་བཞི་པ་ཆེ་བའི་ལྷ་ལ། སྤྲིན་མེད། བསོད་
ནམས་སྐྱེས། འབྲས་བུ་ཆེ་དང་གསུམ་སྟེ། མདོ་དེ་ཉིད་ལས། སྤྲིན་མེད་འོད་ལུས་བོངས་དཔག་ཚད་བརྒྱ་ཉི་ཤུ་རྩ་ལྔ། ཚེ་ཡང་བསྐལ་
པ་བརྒྱ་ཉེར་ལྔ། ལས་ནི་དགའ་བ་དང་བདེ་བ་ཙམ་གྱི་ཏིང་འཛིན་དང་བཏང་སྙོམས་ཚད་མེད་པ་བསྒོམ་པའོ། །བསོད་ནམས་སྐྱེས་ལ་ལུས་

༄༅། །དཔག་ཚད་ཉིས་བརྒྱ་ལྔ་བཅུ། ཚེ་ཡང་བསྐལ་པ་གཉིས་བརྒྱ་ལྔ་བཅུ། འབྲས་བུ་ཆེ་བ་ནི་ལུས་དཔག་ཚད་ལྔ་བརྒྱ། ཚེ་
ཡང་བསྐལ་པ་ལྔ་བརྒྱའོ། །ཞེས་སོ། །གཙང་མ་རིས་ཀྱི་ལྷ་ལྔ་འཕྲོས་དོན་དུ་གསུངས་པ་ནི། འཕགས་པའི་གནས་ལྔ་སྟེ། མདོ་དེ་
ཉིད་ལས། མི་ཆེ་བ་ལ་ལུས་དཔག་ཚད་སྟོང་། ཚེ་བསྐལ་པ་སྟོང་། མི་གདུང་བ་ལ་ལུས་དཔག་ཚད་ཉིས་སྟོང་། ཚེ་བསྐལ་པ་ཉིས་
སྟོང་༑ གྱ་ནོམ་སྣང་བ་ལ་ལུས་དཔག་ཚད་བཞི་སྟོང་། ཚེ་ཡང་བསྐལ་པ་བཞི་སྟོང་། ཤིན་ཏུ་མཐོང་བའི་ལུས་དཔག་ཚད་བརྒྱད་སྟོང་། ཚེ་
ཡང་བསྐལ་པ་བརྒྱད་སྟོང་། འོག་མིན་ནི་ལུས་དཔག་ཚད་ཁྲི་དྲུག་སྟོང་། ཚེ་བསྐལ་པ་ཁྲི་དྲུག་སྟོང་ངོ་། །ཞེས་སོ། །གསུམ་པ་གཟུགས་
མེད་ཀྱི་ཁམས་ལ་སྐྱེ་མཆེད་མུ་བཞི་ཡོད་པ་ལས། ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད་པའི། ཡོད་མིན་མེད་

མིན་ངང་བཞི་སྟེ། ལས་གཏན་ལ་དབབ་པའི་མདོ་ལས། ནམ་མཁའ་མཐའ་ཡས་ཚེ་བསྐལ་པ་ཉི་ཁྲི། ལས་ཐོགས་པའི་འདུ་ཤེས་ནི་ནུབ།
སྣ་ཚོགས་ཀྱི་འདུ་ཤེས་ཡིད་ལ་མི་བྱེད་པ་ནམ་མཁའ་མཐའ་ཡས་སོ་སྙམ་པའི་ཏིང་ངེ་འཛིན་ནོ། །རྣམ་ཤེས་མཐའ་ཡས་ནི། ཚེ་བསྐལ་པ་བཞི་ཁྲི་
ཐུབ༑ ལས་ནི་རྣམ་ཤེས་མཐའ་ཡས་སོ་སྙམ་པ་ལས་སོ། །ཅི་ཡང་མེད་པས་ནི། ཚེ་བསྐལ་པ་བརྒྱད་ཁྲི་ཐུབ། ལས་ནི་ཅི་ཡང་མེད་དོ་
སྙམ་པ་ལས་སོ། །ཡོད་མིན་མེད་མིན་ཚེ་བསྐལ་པ་འབུམ་ཁྲག་གཅིག་དང་ཁྲི་དྲུག་ཐུབ། ལས་ནི་ཡོད་པ་ཡང་མིན། མེད་པའང་མ་ཡིན་
སྙམ་པའི་ཏིང་ངེ་འཛིན་ལས་འོང་ངོ་། །རང་གི་གཟུགས་ཕུང་ལ་ཆགས་པ་མེད་ཀྱང་ཚོར་བ་ལ་སོགས་མིང་བཞིའི་ཕུང་པོ་ཙམ་ལ་ཞེན་པས་
གཟུགས་མེད་དོ། །ཞེས་གསུངས་སོ། །གཉིས་པ་སྡུག་བསྔལ་གྱི་རང་བཞིན་ཡིན་ཚུལ་བཤད་པ་ནི། ལྷའི་གནས་རིས་དེ་དག་ལས་

༄༅། །འདོད་ལྷ་དྲུག་པོ་གང་ཡིན་ཀྱང་། གསོན་དུས་བདེ་སྐྱིད་ལོངས་སྤྱོད་ཕུན་སུམ་ཚོགས་པ་ཡོད་མོད། རྣམ་གཡེང་གིས་
དུས་འདའ་བས་ཆོས་སྒྲུབ་པའི་བློ་མི་སྐྱེ། ཚེ་རིང་པོར་གནས་ཀྱང་སྐད་ཅིག་གི་སྣང་བ་ལས་མེད་པར་ཡེངས་མ་ལམ་ལ་ཚེ་ཟད། ཁྱད་པར་
འདོད་ལྷ་སྔ་མ་གཉིས་ལྷ་མིན་དང་འཐབ་རྩོད་སོགས་ཀྱི་སྡུག་བསྔལ། འདི་དག་ཐུན་མོང་དུ། འཆི་འཕོ་བའི་སྡུག་བསྔལ་མྱོང་དགོས། འཆི་
བའི་དུས་མ་ཤི་བའི་ཞག་བདུན་གྱི་གོང་སྔ་མོ་ནས། རིང་བའི་འཆི་ལྟས་ལྔ་འབྱུང་སྟེ། བཤེས་སྤྲིང་ལས། ལུས་ཀྱི་ཁ་དོག་མི་སྡུག་འགྱུར་
བ་དང་། །སྟན་ལ་མི་དགའ་མེ་ཏོག་ཕྲེང་རྙིང་དང་། །གོས་ལ་དྲི་མ་ཆགས་དང་ལུས་ལ་ནི། །སྔོན་ཆད་མེད་པའི་རྔུལ་འབྱུང་ཞེས་བྱ་བ། །
མཐོ་རིས་འཆི་འཕོ་སྒྲོན་བྱེད་སྔ་ལྟས་ལྔ། །ཞེས་སོ། །ཉེ་བའི་འཆི་ལྟས་ལྔ་ནི་དཔག་བསམ་ཤིང་ལས་སྒྲ་མི་སྙན་པ་ཐོས། ལུས་ལ་ཚ་

བ་རྒྱས། མིག་གི་རྫི་མ་འཁྲབ། ཟླ་བོ་གཞན་ལ་ཆགས། ལུས་ལ་དྲི་ངན་བྲོ་སྟེ། ལྷའི་བྱེ་མའི་ཐང་དུ་སྐྱེལ། བརྩེ་གྲོགས་རྣམས་ཀྱིས། རྒྱང་
རིང་པོ་ནས་མེ་ཏོག་འཐོར་ཏེ། ཁྱོད་འདི་ནས་ཤི་འཕོས་ནས་མི་ཡུལ་དུ་སྐྱེས། །ལས་དགེ་བ་སྤྱོད་དེ།སླར་འདིར་སྐྱེ་བར་སྨོན་ལམ་བཏབ་སྟེ་
དོར༑ དེའང་གནས་རིས་བཟང་པོ་དེ་ལས་འཕོ་བ་དང་། མངོན་ཤེས་ཀྱི་གནས་རིས་འོག་མར་མྱུར་བ་མཐོང་ནས། མེ་དོང་ཁ་ཕྱེ་བའི་ནང་ལྕིབས་
པ་ལྟར་འཚེར་བའི་འཕོ་ལྟུང་གི་སྡུག་བསྔལ་གྱིས་ལུས་དང་སྙིང་འཐོར་བ་ལྟར། འཕོ་བའི་སྡུག་བསྔལ་མ་སངས་པའི་གོང་ལྟུང་བའི་སྡུག་བསྔལ་
གྱིས་ནོན་ཏེ་སྡུག་བསྔལ་བཟོད་མེད། ལྷའི་ཞག་བདུན་དུ་མྱོང་ཞིང་སྡོད་དགོས། སུམ་ཅུ་རྩ་གསུམ་པའི་ཞག་བདུན་ནི་མི་ལོ་བདུན་བརྒྱ་ཡིན། 
དེ་སྐད་དུ་མདོ་ལས། ལྷ་རྣམས་འཆི་བར་གྱུར་པ་ཡི། །སྡུག་བསྔལ་འབྱུང་བ་ཇི་སྙེད་པ། །མནར་མེད་སེམས་ཅན་དམྱལ་བ་ཡི། །བཅུ་

༄༅། །དྲུག་ཆར་ཡང་མ་ཕོད་དོ། །ཞེས་སོ། །ཁམས་གོང་མ་གཉིས་ལ་འཆི་འཕོའི་སྡུག་བསྔལ་མངོན་གྱུར་མེད་ཀྱང་། འཕེན་བྱེད་ཀྱི་
ལས་ཟད་ནས་གཉིད་སད་པ་བཞིན་དུ་སླར་ལོ་ལྟའི་རྒྱུས་གནས་རིས་འོག་མར་ལྷུངས་ནས་སྡུག་བསྔལ་བ་ཡིན་ཏེ། ངལ་བསོ་ལས། ཚངས་རིས་
ལ་སོགས་གཟུགས་ཁམས་བསྟན་གཟན་ལྷ། །སྔ་མའི་ལས་ཟད་སྲིད་པ་འོག་མར་ལྟུང་། །འགྱུར་བའི་སྡུག་བསྔལ་མཐོང་ནས་སྡུག་བསྔལ་
ལ༑ །གཟུགས་མེད་ཞི་གནས་ལས་ཟད་ཚུལ་མཐོང་ནས། །སྲིད་པ་ཕྱི་མར་འདུ་བྱེད་སྡུག་བསྔལ་ལྡན། །མཐོ་རིས་ཐོབ་ཀྱང་ཡིད་བརྟན་མི་རུང་
བས༑ །སྐལ་བཟང་རྣམས་ཀྱིས་ཐར་པ་བསྒྲུབ་པར་བྱ། །ཞེས་སོ། །གསུམ་པ་ཐམས་ཅད་སྡུག་བསྔལ་གྱི་རང་བཞིན་ཡིན་ཚུལ་སེམས་པ་ནི། 
འགྲོ་བའི་གནས་རིས་དྲུག་པོ་གང་དུ་སྐྱེས་ཀྱང་སྡུག་བསྔལ་གྱི་རང་བཞིན། སྡུག་བསྔལ་གྱི་ཡོ་ལངས། མེའི་འོབས། སྲིན་མོའི་གླིང་། རྒྱ་

མཚོའི་ཀློང་། མཚོན་ཆའི་རྩེ་མི་གཙང་བའི་ཁང་པ་ལྟ་བུ་བདེ་བའི་གོ་སྐབས་སྤུ་ཙམ་མེད་དེ། དྲན་པ་ཉེར་བཞག་ལས། སེམས་ཅན་དམྱལ་བ་
དམྱལ་མེས་ཉམས། །ཡི་དྭགས་བཀྲེས་ཤིང་སྐོམ་པས་ཉམས། །དུད་འགྲོ་གཅིག་ལ་གཅིག་ཟས་ཉམས། །མི་དག་འཚོ་བ་ཐུང་བས་ཉམས། །
ལྷ་མིན་འཐབ་ཅིང་རྩོད་པས་ཉམས། །ལྷ་དག་བག་མེད་པ་ཡིས་ཉམས། །འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་
དང་༑ མགོན་པོ་བྱམས་པས། འགྲོ་ལྔ་དག་ན་བདེ་བ་མེད། །མི་གཙང་ཁང་པར་དྲི་ཞིམ་མེད། །ཅེས་དང་། ཨོ་རྒྱན་ཆེན་པོས། འཁོར་
བ་འདི་ནི་ཁབ་ཀྱི་རྩེ་ཙམ་ཡང་། །བདེ་བ་ནམ་ཡང་ཡོད་མ་ཡིན་ཞེས་གསུངས། །ཅུང་ཟད་བདེ་ཡང་འགྱུར་བའི་སྡུག་བསྔལ་ཡོད། །ཅེས་གསུངས་
པས༑ འཁོར་བའི་བདེ་འབྱོར་དང་། ཚེ་འདིའི་དཔལ་འབྱོར་ཇི་ལྟར་མཐོང་ཡང་སྡུག་བསྔལ་ཁོ་ནའི་གསོས་ཡིན་པས། འཕྲལ་བདེ་བ་ཙམ་ལ་

༄༅། །ཆགས་པས་དེ་སྔོན་འཁོར་བ་ལས་མ་ཐར་བ་ཡིན་པས། ད་དུང་ཡང་སྔར་བཞིན་བྱས་ནས། དེ་བས་ཀྱང་ཡུན་ཆེས་རིང་བའི་
སྡུག་བསྔལ་ལ་སྤྱོད་ངེས་པས། དེས་ན་འཁོར་གནས་མཐའ་དག་སྡུག་བསྔལ་ཁོ་ནར་ཤེས་པས་ཡིད་སྐྱོ་བ་དང་། དེ་ལས་རང་གཞན་མྱུར་བར་
ཐར་འདོད་ཀྱི་ངེས་འབྱུང་དང་། དེ་དག་གི་རྒྱུ་གང་བྱས་ལ་འགྱོད་སྡོམ། ཁྱད་པར་སྡུག་བསྔལ་རྒྱུ་འབྲས་དང་ལྡན་པའི་མ་དྲིན་མོ་ཆེ་དེ་དག་སྡུག་
བསྔལ་དང་། སྡུག་བསྔལ་གྱི་རྒྱུ་ཐམས་ཅད་དང་བྲལ་ཏེ་ད་ལྟ་ཉིད་དུ་བདེ་བ་རྒྱུ་འབྲས་ཐམས་ཅད་དང་ལྡན་ན་ཅི་མ་རུང་། དེ་ལྟར་དུ་གྱུར་ཅིག །
བདག་རང་གི་དེ་དག་གི་དོན་ད་ནས་ངེས་པར་བྱའོ། །དེ་ལྟར་འགྱུར་བ་བླ་མ་ལྷར་བཅས་བྱིན་གྱིས་རློབས་ཤིག་སྙམ་དུ་ཡང་ཡང་བློ་སྦྱང་ངོ་། །བཞི་
པ་སྒོམ་པའི་དགོས་ཆེད་བསྟན་པ་ནི། གནས་སྐབས་འཁོར་བ་ལས་ཐར་ཞིང་མཐར་ཐུག་ཕྱིར་མི་ལྡོག་པའི་དགོས་པ་ཡོད་དེ། ཡིད་བཞིན་

མཛོད་ལས། སྙིང་པོ་མེད་པ་དེ་འདྲའི་འཁོར་བ་ལས། །ཐར་པའི་མཆོག་ནི་མྱ་ངན་འདས་པ་སྟེ། །ཞི་བདེ་བསིལ་བའི་བདུད་རྩི་བླ་ན་མེད། །
རྟག་བརྟན་འཕོ་འགྱུར་མེད་ཅིང་སྤྲོས་དང་བྲལ། །ཡོན་ཏན་རང་བཞིན་ལུས་རྫོགས་རྒ་ཤི་མེད། །སྒྲིབ་བྲལ་རྙོགས་པ་མེད་ཅིང་ཕན་བདེའི་
གནས༑ །འགྲོ་བའི་སྐྱབས་དང་དཔུང་གཉེན་གྱུར་པ་དེར། །བློ་བཟང་རྣམས་ཀྱིས་བགྲོད་ཕྱིར་བརྩོན་པར་བྱ། །ཞེས་གསུངས་པ་ལྟར་རོ། །
དེ་ཡན་ཆད་ཀྱིས་འཁོར་བ་སྡུག་བསྔལ་གྱི་རང་བཞིན་ལ་བློ་ལྡོག་ཅིང་ཐར་པ་མཆོག་གི་གཞི་འདིང་བའི་ཁྲིད་སོང་ངོ་།། ༈ །།གཉིས་པ་ཆོས་
ལམ་དུ་འགྲོ་བར་བྱེད་པའི་ཁྲིད་ལ། ལམ་གྱི་གཞི་འཛུགས་པ་གཉིས། ལག་ལེན་དུ་འདེབས་པ་གསུམ། ཚུལ་གཉིས། མཚམས་
སྦྱོར་གཉིས་དང་དགུའོ། །དང་པོ་ལམ་གྱི་གཞི་འཛུགས་པ་ལ། ལམ་ཐམས་ཅད་ཀྱི་རྨིང་རྡོ་སྐྱབས་སུ་འགྲོ་བ་དང་། ཐེག་པ་ཆེན་པོ་བྱང་

༄༅། །ཆུབ་མཆོག་ཏུ་སེམས་བསྐྱེད་པ་གཉིས། དང་པོ་ལམ་ལོག་པ་དང་འཁོར་བའི་སྡུག་བསྔལ་ལས་སྐྱོབ་པ་སྐྱབས་འགྲོའི་
ཁྲིད་ལ། ངོ་བོ། སྒྲ་དོན། དབྱེ་བ། བསླབ་བྱ་ལ་བསྟེན་ནས་ཉམས་ས་ལེན་ཚུལ། ཕན་ཡོན་དགོས་ཆེད་བསྟན་པའོ། །དང་པོ་ངོ་
བོ་ནི། ཡུལ་མཆོག་ལ་བརྟེན་པར་ཁས་ལེན་པའི་སེམས་པ་ས་བོན་དང་བཅས་པའོ། །གཉིས་པ་སྒྲ་དོན་ནི། ཤ་ར་ཎ་གཙྪ་མི་ཞེས་བྱ་བ་
སྐྱོབ་པས་ན་སྐྱབས། དེ་ལ་བརྟེན་པར་བསྙེན་པས་ན་འགྲོ་བ་ཞེས་བྱ། གསུམ་པ་དབྱེ་བ་ལ། འཇིག་རྟེན་དང་། འཇིག་རྟེན་ལས་འདས་པ་
གཉིས༑ དང་པོ་འཇིག་རྟེན་པའི་སྐྱབས་འགྲོ་ལ། ལོག་པའི་སྐྱབས་འགྲོ་དང་། མ་ལོག་པའི་སྐྱབས་འགྲོ་གཉིས། དང་པོ་ལོག་པ་ནི། 
ཡུལ་འཇིག་རྟེན་གྱི་དྲག་རྩལ་ཅན། ཚངས་པ། ཁྱབ་འཇུག །མ་ཧཱ་དེ་བ་ལ་སོགས་པའམ། རང་རང་གི་ཡུལ་གྱི་རི་བྲག་མཚོ། ལྗོན་ཤིང་

སོགས་ལ་གནས་པའི་ལྷ་ཀླུ་མཐུ་བོ་ཆེ་རྣམས་ལ་སྐྱབས་བཅོལ་བ་སྟེ། འདུལ་བ་ལུང་ལས། འཇིགས་པས་སྐྲག་པའི་མི་རྣམས་ནི། །
ཕལ་ཆེར་རི་དང་ནགས་ཚལ་དང་། །ལྗོན་ཤིང་དག་ལ་སྐྱབས་འགྲོ་སྟེ། །སྐྱབས་སྟེ་གཙོ་བོ་མ་ཡིན་ཞིང་། །སྐྱབས་དེ་དག་ལ་བརྟེན་
ནས་ནི། །འཇིགས་པ་ཀུན་ལས་ཐར་མི་འགྱུར། །ཞེས་དང་། འོ་ན་ཕ་མ་གཉེན་གྲོགས་ཡུལ་གྱི་དབང་ཆེ་བ་སོགས་རང་ལ་བརྩེ་ཞིང་ཕན་
པར་དགའ་བ་རྣམས་ལ་སྐྱབས་སུ་འགྲོའམ་ཞེ་ན། དེས་ཀྱང་སྐྱབས་མི་ཐུབ་སྟེ། འཇམ་དཔལ་རྣམ་པར་རོལ་པའི་མདོ་ལས། ཕ་མ་
ཁྱོད་ཀྱི་སྐྱབས་མ་ཡིན། །མཛའ་བཤེས་རྩ་ལག་རྣམས་ཀྱང་མིན། །དེ་དག་གིས་ནི་ཁྱོད་བོར་ནས། །ཇི་ལྟར་འདོད་པ་བཞིན་དུ་འགྲོ། །
ཞེས་གསུངས་སོ། །དེ་དག་ཀུན་གྱིས་སྐྱབས་མི་ཐུབ་སྟེ། སྐྱབས་ཐུབ་པ་ནི་ཁོ་རང་འཇིགས་པ་ལས་ཐར་པ་སྡུག་བསྔལ་མེད་པ་ཞིག་

༄༅། །དགོས༑ དེ་ཀུན་འཇིགས་པ་ལས་མ་ཐར་ཞིང་། སྡུག་བསྔལ་དང་བཅས་པའི་ཕྱིར་རོ། །གཉིས་པ་ཡུལ་མ་ལོག་པའི་
སྐྱབས་འགྲོ་ནི། སྡུག་བསྔལ་ལས་གཏན་དུ་ཐར་པ་སངས་རྒྱས། སངས་རྒྱས་བསྒྲུབ་པའི་ལམ་ཆོས། ཆོས་བྱེད་པའི་གྲོགས་དགེ་འདུན་
ལས་མེད་པ་སྟེ། ཇི་སྐད་དུ། འཇིགས་གྱུར་འཇིགས་པ་སེལ་མཛད་ཅིང་། །སྐྱབས་མེད་སྐྱོབ་པའི་སངས་རྒྱས་དང་། །ཆོས་དང་
ཚོགས་མཆོག་དགེ་འདུན་ལ། །དེ་རིང་སྐྱབས་སུ་འགྲོ་བར་གྱིས། །ཞེས་གསུངས་པའི་སྐྱབས་ཡུལ་དག་པས་སྐྱབས་སུ་འགྲོ་ཡང་། 
བསམ་པ་ནད་གདོན་སོགས་ཚེ་འདིའི་འཇིགས་སྐྱོབ་དང་། དཔལ་འབྱོར་ལོངས་སྤྱོད་བསྟོད་བཀུར་སྙན་གྲགས་ལ་སོགས་ལེགས་སྨོན་
ཙམ་ལ་བརྟེན་ནས་བློ་འཇིག་རྟེན་པས་ཡུལ་དུ་བཞག་པའོ། །གཉིས་པ་འཇིག་རྟེན་ལས་འདས་པའི་སྐྱབས་འགྲོ་ལ། སྐྱབས་སུ་འགྲོ་

བའི་རྒྱུ། སྐྱབས་པའི་ཡུལ། སྐྱབས་པའི་གང་ཟག །ཇི་ལྟར་སྐྱབས་སུ་འགྲོ་ཚུལ་ལོ། །དང་པོ་ལ་དད་པ་དང་། ཀུན་སློང་གཉིས། 
དང་པོ་དད་པ་ནི། ཆོས་ཐམས་ཅད་ཀྱི་སྒོ་དབྱེ་བ་སྐྱབས་འགྲོ་ཡིན། སྐྱབས་འགྲོའི་སྒོ་དབྱེ་བ་དད་པ་ཡིན་ལ། དད་པ་ལ། དང་བའི་དད་པ། 
འདོད་པའི་དད་པ། ཡིད་ཆེས་པའི་དད་པ་དང་གསུམ། དང་པོ་དང་བའི་དད་པ་ནི། རྒྱལ་བའི་སྐུ་གསུང་ཐུགས་རྟེན་མང་པོ་ཡོད་པའི་གཙུག་
ལག་ཁང་ལྟ་བུར་ཕྱིན་པའམ། དགེ་བའི་བཤེས་གཉེན་སྐྱེས་བུ་དམ་པ་རྣམས་བཞུགས་པའི་ཞལ་མཇལ་བའམ། དེ་དག་གི་ཡོན་ཏན་རྣམ་
ཐར་ཐོས་པ་ལྟ་བུའི་རྐྱེན་གྱིས་འཕྲལ་ལ་ཐུགས་རྗེ་གཟིགས་སྙམས་དུ་སེམས་དད་པ་འདྲེན་པ་སྟེ། དཔེ་ནོར་བུ་ཆུ་དྭང་གིས་ཆུའི་རྙོགས་པ་
དྭངས་པ་ལྟར། དད་པ་དེ་རྒྱུད་ལ་སྐྱེ་བས་སེམས་རྣམ་རྟོག་གི་རྟོགས་པ་དྭངས་ནས་རྟོགས་པའི་ཡོན་ཏན་རྒྱུད་ལ་སྐྱེ་རུང་དུ་འགྱུར་བའོ། །

༄༅། །གཉིས་པ་འདོད་པའི་དད་པ་ནི། །འདུན་པའམ་མངོན་འདོད་ཀྱི་དད་པ་ཞེས། འཁོར་བ་དང་ངན་སོང་གི་སྡུག་བསྔལ་
སོགས་ཐོས་ནས་དེ་དང་བྲལ་འདོད་སྐྱེ་བ། མཐོ་རིས་དང་ཐར་པའི་བདེ་བ་ཐོས་ནས་དེ་ལ་ཐོབ་འདོད་སྐྱེ་བ། དགེ་བའི་ཕན་ཡོན་ཐོས་ནས་དེ་
ལ་སྒྲུབ་འདོད། སྡིག་པའི་ཉེས་དམིགས་མཐོང་ནས་དེ་ལ་སྤང་འདོད་སྐྱེ་བ་སྟེ། མངོན་པ་ཀུན་བཏུས་ལས། འདོད་པའི་དངོས་པོ་ལ་དེ་དང་
ལྡན་པར་བྱེད་འདོད་པ་ཡིན། དེས་བརྩོན་འགྲུས་བརྩམ་པའི་རྟེན་བྱེད་པའི་ལས་ཅན་དུ་གསུངས། །ཞེས་པས། ཡོན་ཏན་ཐམས་ཅད་ཀྱི་
རྒྱུ་བརྩོན་འགྲུས་དང་། དེ་སྐྱེ་བ་ལ་དོན་གཉེར་གྱི་འདུན་པ་དགོས། དེ་སྐྱེ་བ་ལ་ཡོན་ཏན་མཐོང་ཞིང་ཡིད་ཆེས་ཀྱི་དད་པ་དགོས། དེའི་ཕྱིར་
སྤང་ཐོབ་མ་ནོར་བ་རྒྱུད་ལ་སྐྱེ་བ་རྣམས་འདོད་པའི་དད་པ་ཡིན། གསུམ་པ་ཡིད་ཆེས་པའི་དད་པ་ནི། དཀོན་མཆོག་རིན་པོ་ཆེ་གསུམ་གྱི་

ཡོན་ཏན་དང་བྱིན་བརླབས་ཐུན་མོང་མ་ཡིན་པར་ཤེས་ནས། སྙིང་ཐག་པ་ནས་ཡིད་ཆེས། དུས་དང་གནས་སྐབས་ཐམས་ཅད་དུ་མི་བསླུ་
བའི་སྐྱབས་དཀོན་མཆོག་གསུམ་ཡིན་པས། སངས་རྒྱས་ཀྱི་ཡོན་ཏན་དང་། དེའི་གསུངས་པའི་དམ་པའི་ཆོས་དེ་ཉམས་སུ་ལེན་ནས་འབྲས་
བུ་ཐར་པ་དང་རྣམ་མཁྱེན་དུ་འདྲེན་པར་མཛད་པ་དགེ་འདུན་དཀོན་མཆོག་ཡིན་པར་ཤེས་ནས། མཆོག་གསུམ་མ་གཏོགས་བློ་གཏད་དང་རེ་ལྟོས་
གཞན་ན་མེད་པར་ཡིད་ཁྱེད་ཤེས་ཀྱི་དད་པ་དང་ལྡན་པ་ལ་ཡིད་ཆེས་པའི་དད་པ་ཞེས་བྱ་སྟེ། ཨོ་རྒྱན་ཆེན་པོས། ཡིད་ཁྱེད་ཤེས་ཀྱི་དད་པས་བྱིན་
བརླབས་འཇུག །བློ་ཐེ་ཚོམ་དང་བྲལ་ན་ཅི་བསམ་འགྲུབ། །གསུངས། དེས་ན་དད་པ་ནི་ཆོས་དཀར་པོའི་ཡོན་ཏན་ཐམས་ཅད་བསྐྱེད་པའི་
ས་བོན་ཁོ་ན་ལྟ་བུ་ཡིན་པས། དད་པ་མེད་ན་ས་བོན་མེས་ཚིག་པ་དང་འདྲ་སྟེ། མདོ་ལས། དད་པ་མེད་པའི་མི་རྣམས་ལ། །དཀར་

༄༅། །པོའི་ཆོས་ནི་མི་འབྱུང་སྟེ། །ས་བོན་མེ་ཡིས་ཚིག་པ་ལ། །མྱུ་གུ་སྔོན་མོ་ཇི་བཞིན་ནོ། །ཞེས་གསུངས། དེ་བཞིན་
དད་པ་ནི་འཕགས་པའི་ནོར་བདུན་གྱི་གཙོ་བོ་ཡིན་ཏེ། དད་པའི་འཁོར་རོ་རིན་པོ་ཆེ། །ཉིན་མཚན་དགེ་བའི་ལས་ལ་སྦྱོར། །ཞེས་པ་
ལྟར་ཡིན་པས་ནོར་ཐམས་ཅད་ཀྱི་ནང་ནས་མཆོག་ཡིན་པ་དང་། ཡོན་ཏན་མི་ཟད་པའི་འབྱུང་གནས་ཡིན་པས་གཏེར་དང་། ཐར་པའི་ལམ་
འགྲོ་བའི་རྐང་པ་དང་། དགེ་ཆོས་ཐམས་ཅད་རང་རྒྱུད་ལ་སྡུད་པའི་ལག་པ་ལྟ་བུ་ཡིན་ཏེ། དད་པ་ནོར་དང་གཏེར་དང་རྐང་པའི་མཆོག །
ལག་པ་བཞིན་དུ་དགེ་སྡུད་རྩ་བ་ཡིན། །ཞེས་གསུངས། དེས་ན་དཀོན་མཆོག་གསུམ་ལ་ཐུགས་རྗེ་བྱིན་རླབས་བསམ་མི་ཁྱབ་པ་མངའ་བ། 
མདོ་མྱང་འདས་ཆེན་པོ་ལས། དཀོན་མཆོག་གསུམ་ལ་སྐྱབས་སོང་བ། །འཇིགས་པ་མེད་པ་ཐོབ་པར་འགྱུར། །ཞེས་གསུངས། དེ་རང་རྒྱུད་

ལ་འཇུག་པར་བྱེད་པ་ནི་དད་པ་དང་། མོས་གུས་ཁོ་ན་ལ་རགས་ལས་པ་ཡིན་པས་ན། རང་ལ་དད་པ་དང་མོས་གུས་རབ་འབྲིང་ཐ་གསུམ་ཇི་
ལྟར་ཡོད་བཞིན། དེ་དང་མཐུན་པར་དཀོན་མཆོག་གི་ཐུགས་རྗེ་དང་བྱིན་རླབས་རབ་འབྲིང་ཐ་གསུམ་གང་ཡང་རུང་བ་འཇུག །མཆོག་གསུམ་
ལ་སྐྱོབ་པའི་ནུས་པ་མངའ་ཡང་། བདག་གིས་སྐྱབས་སུ་ཕྱིན་པས་སྐྱོབ་ངེས་སམ་སྙམ་ནས་ཐེ་ཚོམ་ན། ཐུགས་རྗེ་བྱིན་བརླབས་འཇུག་
དཀའ་ཞིང་། དད་པ་མོས་གུས་རྩ་བ་ནས་མེད་ན་བྱིན་བརླབས་དང་ཐུགས་རྗེ་གཏན་ནས་མི་འཇུག་པ་ཡིན་ཏེ། ཇི་སྐད་དུ། དད་མེད་བྲག་ཕུག་
བྱང་བལྟས་ལྟ་བུ་ལ། །ཐུགས་རྗེའི་ཉི་མ་ནམ་ཡང་འཆར་དུས་མེད། །དད་མེད་ཆུ་དཀྱིལ་རྡོ་རིལ་ལྟ་བུ་ལ། །ཐུགས་རྗེའི་ལྕགས་ཀྱུས་ནམ་
ཡང་ཟིན་དུས་མེད། །ཅེས་སོ། །དེའི་ཕྱིར་ན་རང་ལ་དད་པ་མེད་ན་སངས་རྒྱས་དངོས་སུ་མཇལ་ནས་རྗེས་སུ་བཟུང་ཡང་མི་ཕན་ཏེ། དཔེ་

༄༅། །ལེགས་པའི་སྐར་མ་ལྟར་རོ། །སྙིང་ཐག་པ་ནས་དད་པ་དང་མོས་གུས་ཡོད་ན་ད་ལྟ་གང་གིས་གསོལ་བ་འདེབས་པ་དེའི་
དྲུང་ན་རྒྱལ་བ་ཉིད་བཞུགས་ནས་བྱིན་གྱིས་རློབ་པར་འགྱུར་བ་ཡིན་པས། །སངས་རྒྱས་ཀྱི་ཐུགས་རྗེ་ལ་ཉེ་རིང་མེད་ཅིང་། ཐུགས་རྗེ་གང་དུའང་
འཇུག་པ་ཡིན་ཏེ། ཇི་སྐད་དུ། གང་གིས་མོས་པས་ཡིད་བྱེད་པ། །དེ་ཡི་མདུན་ན་ཐུབ་པ་བཞུགས། །དབང་བསྐུར་བྱིན་གྱིས་བརླབ་པར་
འགྱུར༑ །ཞེས་དང་། མདོ་ཏིང་འཛིན་རྒྱལ་པོ་ལས། འཆག་ཅིང་འདུག་དང་འགྲེང་ཞིང་ཉལ་བ་ན། །མི་གང་ཐུབ་པའི་ཟླ་བ་དྲན་བྱེད་པ། །དེ་ཡི་
མདུན་ན་རྟག་ཏུ་སྟོན་པ་བཞུགས། །དེ་ནི་རྒྱ་ཆེན་མྱ་ངན་འདས་པར་འགྱུར། །ཞེས་དང་། ཨོ་རྒྱན་ཆེན་པོས། དད་པ་ཅན་གྱི་གང་ཟག་ཕོ་མོ་
ལ༑ །པད་འབྱུང་གང་དུའང་མ་བཞུད་སྒོ་ཉལ་ཡོད། །ང་ཡི་ཚེ་ལ་འདས་གྲོང་ཡོད་མ་ཡིན། །དད་ལྡན་མི་རེའི་མདུན་ན་པད་འབྱུང་རེ། །ཞེས་

གསུངས༑ དཔེ་རྒན་མོ་ཁྱི་སོས་སངས་རྒྱས་ཟེར་བ་ལྟར་རོ། །དེ་སྐད་དུ་རྗེ་ས་སྐྱ་པཎ་ཆེན་གྱིས། ཡང་ན་མཁས་པ་ཤེས་རབ་ཆེ། །ཡང་ན་
བླུན་པོ་དད་པ་བརྟན། །གསུངས་པ་བཞིན། ཆོས་ཆོས་མིན་འབྱེད་པའི་ཤེས་རབ་དང་སྟོང་ཉིད་རྟོགས་པའི་རྣམ་དཔྱོད་ནི་འཕྲལ་དུ་འབྱུང་
དཀའ་བས། སོ་སོའི་སྐྱེ་བོ་རྣམས་ཀྱིས་དང་པོ་དད་པ་དང་མོས་གུས་འདི་ཤིན་ཏུ་གལ་ཆེ། འདི་མེད་ན་སྐྱབས་འགྲོའི་སྒོ་མི་འབྱེད། འདི་ཡོད་
ན་ཐུགས་རྗེ་བྱིན་བརླབས་མྱུར་དུ་འབྱུང་ངེས། དཔོ་ཀོང་པོ་འབེན་གྱིས། ཇོ་བོ་ཤཱཀྱ་མུ་ནེ་གདན་དྲང་བ་བཞིན་ནོ། །དེར་མ་ཟད་གནས་ལུགས་
དོན་དམ་བདེན་པ་མངོན་སུམ་དུ་རྟོགས་པ་ཡང་དད་པ་ཁོ་ན་ལ་རགས་ལས་ཏེ། མདོ་ལས། ཤཱ་རིའི་བུ་དོན་དམ་པ་ནི་དད་པས་རྟོགས་པར་བྱ་བ་
ཁོ་ན་ཡིན་ནོ་གསུངས། དད་པ་ཐུན་མོང་མ་ཡིན་པ་སྐྱེས་པའི་མཐུ་ལས་དཀོན་མཆོག་གི་བྱིན་བརླབས་རང་རྒྱུད་ལ་ཞུགས་ནས་ཡང་དག་པའི་

༄༅། །རྟོགས་པ་རྒྱུད་ལ་སྐྱེ་ཞིང་གནས་ལུགས་ཡང་དག་པའི་དོན་མཐོང་ཚེ་བླ་མ་དང་དཀོན་མཆོག་ལ་ཡིད་ཆེས་ཕྱིར་མི་ལྡོག་པའི་དད་པ་ཐུན་
མོང་མ་ཡིན་པ། སྐྱེ་བས་གནས་ལུགས་ཀྱི་རྟོགས་པ་དང་ཡིད་ཆེས་ཀྱི་དད་པ་གཉིས་གཅིག་གྲོགས་གཅིག་གིས་བྱེད་པ་ཡིན་ཏེ། ཀུན་མཁྱེན་འཇིགས་
མེད་གླིང་པས། གསོལ་འདེབས་དང་མོས་གུས་ཀྱི་མཚམས་སྦྱོར་ལམ་དུ་ལོངས་ནས། མཚོན་བྱ་དོན་གྱི་དགོངས་རྒྱུད་བདག་ལ་འཕོས་ཏེ། རྟོགས་
པ་ནམ་མཁའ་དང་མཉམ་པར་ཤོག་ཅིག །གསུངས་སོ། །དེས་ན་བླ་མ་དང་དཀོན་མཆོག་གི་ཐུགས་རྗེ་དང་བྱིན་བརླབས་རང་རྒྱུད་ལ་འཇུག་པ་ནི་
མོས་གུས་དང་དད་པ་ཁོ་ན་ལ་རགས་ལས་པས། འདི་ནི་ཐེག་པ་ཐུན་མོང་གི་སྐྱབས་འགྲོའི་རྒྱུ་ཡིན། ད་ལྟ་འཇིག་རྟེན་པས་དགའ་དད་གཉིས་
གཅིག་པ་ལྟར་སྨྲ་ཡང་། དད་པ་ནི་སེམས་བྱུང་དགེ་བའི་ངོ་བོ་དང་། །དགའ་བ་ལ་དགེ་མི་དགེའི་ཆ་གཉིས་ཀ་ཡོད་པས་འདི་གཉིས་ཡིན་མིན་ལ་མུ་

བཞི་ཡོད་དེ། དད་པ་ཡིན་ལ་དགའ་བ་མིན་པ་འཁོར་བའི་ཉེས་དམིགས་ལ་འཇིགས་ཤིང་ཡིད་ཆེས་པ་ལྟ་བུ། དགའ་བ་ཡིན་ལ་དད་པ་མིན་པ་བུ་དང་
ཆུང་མ་ལྟ་བུ། གཉིས་ཀ་ཡིན་པ་བླ་མའི་ཡོན་ཏན་དང་། དགེ་བའི་ཕན་ཡོན་ལ་ཡིད་ཆེས་པ་ལྟ་བུ། གཉིས་ཀ་ཡིན་པ་གཞན་ལ་ཁྲོ་སེམས་
སྐྱེས་པ་ལྟ་བུའོ། །དེའང་དྭངས་བ་དང་ཡིད་ཆེས་སྔོན་དུ་སོང་བའི་འདུན་པ་དང་དད་པ་ཡིན་ཀྱང་། ཚེ་འདི་པ་ཙམ་གྱི་ཕྱིར་དཀོན་མཆོག་གསུམ་
མཆོད་པ་དོན་གཉེར་གྱི་འདུན་པ་ཙམ་ཡིན་ཡང་དད་པ་དངོས་མིན་ལ། གཞན་ཡང་དགའ་བ་དང་གུས་པ་གཉིས་ཀྱང་། དགེ་བའི་བཤེས་
གཉེན་ལ་དགའ་བ་ནི་དད་པ་ཡིན། དེ་ལ་གུས་པ་ནི། དེའི་དྲིན་བསམ་ནས་ངོ་ཚ་ཤེས་ཤིང་གཅེས་སྤྲས་སུ་བྱེད་པ་ཡིན་པས་སེམས་བྱུང་སོ་
སོ་ཡིན། མོས་པ་ཟེར་བའང་ངེས་པའི་དངོས་པོ་ལ་ངེས་པར་འཛིན་པ་སྟེ། གཙོ་བོ་ཡིད་ཆེས་དད་པ་ཡིན། དེ་ལྟ་བུའི་དད་པ་དྭང་བ་སྐྱེ་

༄༅། །བའི་རྒྱུ་ནི་བཞི་སྟེ། དགེ་བའི་བཤེས་གཉེན་དང་། དད་ལྡན་གྱི་གྲོགས་བརྟེན་པ་དང་། བློ་ལྡོག་བཞི་བསྒོམ་པ་དང་། མདོ་
སྡེ་སོགས་གསུང་རབ་ལ་བལྟ་བ་བཞི་ཡིན། ཁྱད་པར་ཐེག་ཆེན་མདོ་སྔགས་ཀྱི་སྐྱབས་འགྲོ་ལ་རྒྱུ་སྔ་མ་གསུམ་གྱི་སྟེང་དུ་ཐུན་མིན་སྙིང་རྗེ་གཙོ་བོར་
དགོས་པར་བཞེད་དོ། །གཉིས་པ་ཀུན་སློང་ནི་དབྱེ་ན་གསུམ། འཇིགས་རུང་ངན་འགྲོའི་གཡང་ས་ཡ་ང་བས༔ ཞེས་པས། དང་པོ་སྐྱེས་བུ་
ཆུང་ངུའི་སྐྱབས་འགྲོ་ཞེས། འཇིག༷ས་སུ་རུང༷་བ་ང༷ན་སོང་གསུམ་གྱི་སྡུག་བསྔལ་ལ་སྐྲགས་ནས་མཐོ་རིས་ལྷ་མིའི་བདེ་བ་དོན་དུ་གཉེར་བས་སྐྱབས་
སུ་འགྲོ་བ་ཡིན། འདི་འཇིག་རྟེན་པའི་སྐྱབས་འགྲོ་ཡིན་ཡང་། ལས་འབྲས་ལ་ཡིད་ཆེས་རྙེད་པའི་གཞིར་འགྱུར་བས། འཇིག་རྟེན་ལས་འདས་
པའི་སྐྱབས་འགྲོའི་རྒྱུ་ཡིན་ནོ། །གཉིས་པ་སྐྱེས་བུ་འབྲིང་གི་སྐྱབས་འགྲོ་ནི། ངན་སོང་གི་འགྲོ་བ་དངོས་བསྟན་དང་། ཤུགས་བསྟན་དུ་མཐོ་

རིས་གསུམ་སྟེ། འཁོར་བའི་གནས་མཐོ་དམན་གང་དུ་སྐྱེས་ཀྱང་སྡུག་བསྔལ་གྱི་གཡ༷ང་ས༷་ཆེན་པོ་ལས་མ་འདས་པར་ཤེས་ནས། རང་ཉིད་
འཁོར་བའི་སྡུག་བསྔལ་ཐམས་ཅད་ལས་གྲོལ་བའི་མྱང་འདས་ཀྱི་གོ་འཕང་ཙམ་དོན་དུ་གཉེར་ནས། དཀོན་མཆོག་གསུམ་ལ་སྐྱབས་སུ་འགྲོ་
བའོ༑ །གསུམ་པ་སྐྱེས་བུ་ཆེན་པོའི་སྐྱབས་འགྲོ་ནི། མཐའ་མེད་པའི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ན་གནས་པའི་སེམས་ཅན་འདི་
དག་ཐམས་ཅད་སྡུག་བསྔལ་གྱི་རྣམ་གྲངས་བསམ་གྱིས་མི་ཁྱབ་པའི་ཡ༷་ང༷་བ༷་ཆེན་པོས་མནར་བར་མཐོང་ནས། དེ་ཐམས་ཅད་རྣམ་མཁྱེན་བླ་
མེད་རྫོགས་པའི་བྱང་ཆུབ་ཀྱི་གོ་འཕང་ལ་འགོད་པའི་ཆེད་དུ་སྐྱབས་སུ་འགྲོ་བའོ། །དེ་ལྟར་ཀུན་སློང་རྣམ་པ་གསུམ་ལས་ད་རེས་ཀྱི་སྐབས་སུ་ཕྱི་
མ་མཐའ་ཡས་པའི་སེམས་ཅན་ལ་དམིགས་པའི་སྐྱབས་འགྲོ་དགོས། དེ་ལྟ་བུའི་སྒོ་ནས་སྐྱོབས་སུ་སོང་ན་སྐྱེས་བུ་ཆེན་པོའི་ལམ་བསོད་

༄༅། །ནམས་ཚད་མེད་པའི་འཇུག་ངོགས་ཡིན་ཏེ། རིན་ཆེན་ཕྲེང་བ་ལས། སེམས་ཅན་ཁམས་ནི་ཚད་མེད་ལ། །ཕན་འདོད་
དེ་ནི་དེ་འདྲའོ། །ཞེས་སོ། །གཉིས་པ་སྐྱབས་ཡུལ་ལ། རྟེན་གྱི་མཆོག་གྱུར་དཀོན་མཆོག་ལྷ་ལ་སྐྱབས༔ ཞེས་པས། སྤྱི་དང་། ཁྱད་
པར་གཉིས། དང་པོ། སྐྱབས་ཡུལ་སྤྱི་ནི་གནས་སྐབས་འཁོར་བའི་འཇིགས་པ་ལས་བསྐྱབས་ནས་མཐར་ཐུག་ངེས་ལེགས་མཆོག་ལ་
འགོད་ནུས་པས་རྣམ་གྲོལ་དོན་གཉེར་གྱིས་བརྟེན་གྱི་སྐྱབས་ཡུལ་བསླུ་བ་མེད་པ་ནི་དཀོན་མཆོག་རིན་པོ་ཆེ་རྣམ་པ་གསུམ་སྟེ། ཐར་པ་ཆེན་པོའི་
མདོ་ལས། མདོར་ན་སྐྱབས་ནི་གཅིག་སྟེ་ཐབས་ནི་གསུམ་མོ། །ཞེས་གསུངས་པའི་ཐབས་གསུམ་ནི། རྒྱུད་བླ་མ་ལས། སྟོན་པ་བསྟན་
པ་སློབ་དོན་གྱིས། །ཐེག་པ་གསུམ་དང་བྱེད་གསུམ་དང་། །མོས་པ་རྣམས་ཀྱི་དབང་བྱས་ནས། །སྐྱབས་གསུམ་རྣམ་པར་བཞག་པ་

ཡིན༑ །ཞེས་གསུངས་ཏེ། ཡོན་ཏན་གསུམ། ཐེག་པ་གསུམ། བྱེད་པ་གསུམ། མོས་པ་གསུམ་གྱི་དབང་དུ་བྱས་ནས་བཞག་པ་
ཡིན༑ །དེའང་སྟོན་པའི་ཡོན་ཏན་བསྟན་པའི་དོན་དུ། བྱང་ཆུབ་སེམས་དཔའི་ཐེག་པའི་གང་ཟག་དང་། སངས་རྒྱས་ལ་མཆོག་ཏུ་བྱ་བ་
བྱེད་པར་མོས་པ་རྣམས་ཀྱི་དབང་དུ་བྱས་ནས་སངས་རྒྱས་སྐྱབས་ཡིན་ཏེ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །
ཞེས་སོ། །བསྟན་པའི་ཡོན་ཏན་བསྟན་པའི་དོན་དུ། །རང་སངས་རྒྱས་ཀྱི་ཐེག་པའི་གང་ཟག་དང་། ཆོས་ལ་མཆོག་ཏུ་བྱ་བ་བྱེད་པར་
མོས་པ་རྣམས་ཀྱི་དབང་དུ་བྱས་ན། ཆོས་སྐྱབས་ཡིན་ཏེ། འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཞེས་
པའོ༑ །སློབ་པའི་ཡོན་ཏན་བསྟན་པའི་དོན་དུ། ཉན་ཐོས་ཀྱི་ཐེག་པའི་གང་ཟག་དང་། དགེ་འདུན་ལ་མཆོག་ཏུ་བྱ་བ་བྱེད་པའི་དབང་

༄༅། །དུ་བྱས་ན། དགེ་འདུན་སྐྱབས་ཡིན་ཏེ། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆེའོ། །ཞེས་པའོ། །དེ་
ལྟར་དོན་རྣམ་པ་གསུམ་གྱིས་གང་ཟག་གི་དབང་དུ་བྱས་ནས། སྐྱབས་གསུམ་རྣམ་པར་བཞག་པ་འདི་ནི། བཅོམ་ལྡན་འདས་ཀྱིས་ཀུན་རྫོབ་
ཙམ་དུ་སེམས་ཅན་རྣམས་ཐེག་པ་ལ་རིམ་གྱིས་བཞག་པའི་དོན་དུ་གསུངས་པ་ཡིན་ནོ། །དཀོན་མཆོག་གི་སྒྲ་དོན་ནི། ར་ཏི་དགའ་བའི་བྱིངས་ལས་ 
བསྒྲུབས་པའི་རཏྣ་ཞེས་པའི་སྒྲ་ལས། རིན་པོ་ཆེ་དང་ཆོས་མཐུན་པ་དྲུག་གིས་དཀོན་མཆོག་ཏུ་བཞག་སྟེ། རྒྱུད་བླ་མ་ལས། འབྱུང་བ་དཀོན་
ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་
གསུངས་ཏེ། རིན་པོ་ཆེ་འཇིག་རྟེན་ན་འབྱུང་བ་དཀོན་པ་ལྟར། དཀོན་མཆོག་གསུམ་ཡང་བསྐལ་མང་ཚོགས་གཉིས་ཀྱི་དགེ་བ་མ་བསྒྲུབ་པར་

འཕྲད་པ་ཙམ་ཡང་མི་འགྱུར་བས་འབྱུང་བ་དཀོན་པའི་ཕྱིར་དང་། རིན་པོ་ཆེ་དག་པ་དྲི་མ་མེད་པ་ལྟར། དཀོན་མཆོག་གསུམ་རྣམ་པ་ཐམས་ཅད་དུ་
ཉེས་པའི་དྲི་མ་མེད་པའི་ཕྱིར་དང་། རིན་པོ་ཆེར་རྒུད་སེལ་འབྱོར་སྟེར་གྱི་མཐུ་ཡོད་པ་དང་། དཀོན་མཆོག་ལ་མངོན་ཤེས་སོགས་ཡོན་ཏན་བསམ་
གྱིས་མི་ཁྱབ་པའི་མཐུ་ངང་ལྡན་པའི་ཕྱིར་དང་། རིན་པོ་ཆེ་འཇིག་རྟེན་གྱི་རྒྱན་དུ་གྱུར་པ་དང་། དཀོན་མཆོག་ནི་འགྲོ་བ་ཐམས་ཅད་ཀྱི་བསམ་པ་
དགེ་བའི་རྒྱུར་གྱུར་པས་འཇིག་རྟེན་གྱི་རྒྱན་མཆོག་ཏུ་གྱུར་པའི་ཕྱིར་དང་། རིན་པོ་ཆེ་བཅོས་མ་ལས་མཆོག་ཏུ་གྱུར་པ་ལྟར། མཆོག་གསུམ་
འཇིག་རྟེན་ལས་འདས་པ་ཡིན་པས། ཆོས་ཐམས་ཅད་ཀྱི་ནང་ནས་མཆོག་ཏུ་གྱུར་པའི་ཕྱིར་དང་། རིན་པོ་ཆེ་བསྟོད་སྨད་སོགས་ཀྱིས་འགྱུར་
བ་མེད་པ་དང་། དཀོན་མཆོག་ནི་འདུས་མ་བྱས་པའི་རང་བཞིན་ཡིན་པས། དད་པ་དང་མ་དད་པ་སོགས་རྐྱེན་གྱིས་ནམ་ཡང་འགྱུར་བ་མེད་པའི་

༄༅། །ཕྱིར་ན་རིན་པོ་ཆེ་དང་འདྲ་བས་དཀོན་མཆོག་ཅེས་བྱུང་ངོ་། །གཉིས་པ་སྐྱབས་ཡུལ་བྱེ་བྲག་ལ། སྐྱེས་བུ་ཆུང་ངུའི་ཡུལ། སྐྱེས་
བུ་འབྲིང་གི་ཡུལ། སྐྱེས་བུ་ཆེན་པོའི་ཡུལ། རྡོ་རྗེ་ཐེག་པའི་ལུགས་ཀྱིས་ཡུལ་དང་བཞི། དང་པོ་ཐར་པའི་ལམ་སྟེགས་སྐྱེས་བུ་ཆུང་ངུའི་ཡུལ་ནི། 
སངས་རྒྱས་བྱང་སེམས་ཀྱི་སྐུ་གཟུགས་དང་ཐུགས་རྟེན་མཆོད་རྟེན། གསུང་རབ་གླེགས་བམ། སོ་སྐྱེ་དགེ་འདུན་ཁྲིམས་ལྡན་རྣམས་དཀོན་མཆོག་
དངོས་ཡིན་པར་མོས་པའི་ཡུལ་ཏེ། མདོ་ལས། གང་ཞིག་གང་ཚེ་སངས་རྒྱས་དང་། །ཆོས་དང་དགེ་འདུན་སྐྱབས་འགྲོ་སྟེ། །སྐྱབས་དེ་དག་ལ་
བརྟེན་ནས་སུ། །འཇིགས་པ་ཀུན་ལ་སྐྱོབ་པར་ནུས། །ཞེས་དང་། བཅོམ་ལྡན་འདས་ཀྱིས། ལྔ་བརྒྱའི་ཐ་མར་གྱུར་པ་ན། །ང་ནི་ཡི་གེའི་
གཟུགས་སུ་གནས། །ང་ཡིན་སྙན་དུ་ཡིད་བྱོས་ལ། །དེ་ཚེ་དེ་ལ་གུས་པར་གྱིས། །ཞེས་སོགས་གསུངས་པ་དང་། ས་སྙིང་འཁོར་ལོ་བཅུ་པའི་

མདོ་ལས། འཇིག་རྟེན་དག་ན་བདེ་སྐྱིད་པ། །དེ་ཡང་དཀོན་མཆོག་གསུམ་ལས་བྱུང་། །དེ་ཕྱིར་བདེ་ཤིང་སྐྱིད་པར་འདོད་པ་དག །རྟག་ཏུ་
དཀོན་མཆོག་གསུམ་པོ་མཆོད་པར་གྱིས། །ཞེས་སོ། །གཉིས་པ་སྐྱེས་བུ་འབྲིང་གི་སྐྱབས་ཡུལ་ནི། མཛོད་ལས། གང་ཞིག་གསུམ་ལ་
སྐྱབས་འགྲོ་དེ། །སངས་རྒྱས་དགེ་འདུན་བྱེད་པའི་ཆོས། །མ་སློབ་པ་དང་གཉིས་ཀ་དང་། །མྱ་ངན་འདས་ལ་སྐྱབས་སུ་འགྲོ། །ཞེས་པ་
སྟེ༑ སངས་རྒྱས་ནི་སངས་རྒྱས་སུ་བྱེད་པའི་ཆོས་མི་སློབ་པའི་ཡེ་ཤེས་དང་། དགེ་འདུན་ནི་དགེ་འདུན་དུ་བྱེད་པའི་ཆོས་སློབ་མི་སློབ་གཉིས་
ཀའི་ལམ་གྱི་ཡེ་ཤེས་དང་། ཆོས་ནི་སོ་སོར་བརྟགས་འགོག་ཞི་བ་མྱ་ངན་ལས་འདས་པ་རྣམས་ཡིན་ཏེ། མི་སློབ་པའི་ཡེ་ཤེས་དེ་ཉིད་གཙོ་བོར་
གྱུར་པའི་སྐུ་དེ་ཉིད་ལ་སངས་རྒྱས་ཞེས་བརྗོད་པའམ། ཡེ་ཤེས་དེ་བརྙེས་པས་ཆོས་ཐམས་ཅད་ཐུགས་སུ་ཆུད་པས་སངས་རྒྱས་ཡིན་པ་དང་། 

༄༅། །སློབ་མི་སློབ་ཀྱི་ལམ་དེ་དག་ཐོབ་པས་འཕགས་པའི་གང་ཟག་བརྒྱད་པོ་དེ་དག་ལམ་ལས་མི་ཕྱེད་པའི་ཚོགས་སུ་འགྱུར་བ་དང་། 
བདག་གཞན་གྱི་རྒྱུད་ཀྱི་ཉོན་མོངས་རྣམས་ཞི་བ་ལྷག་བཅས་དང་། སྡུག་བསྔལ་ཞི་བ་ལྷག་མེད་ཀྱི་མྱང་འདས་གང་ཡིན་པ་དེ་ཆོས་ཀྱི་མཆོག་ཡིན་
པའི་ཕྱིར། མི་སློབ་པའི་ཆོས་ཞེས་པའང་ཟད་དང་མི་སྐྱེ་ཤེས་པའི་ཡེ་ཤེས་དང་དེའི་ཡང་དག་པའི་ལྟ་བ་ཡིན་ཞིང་། འཁོར་བཅས་ཞེས་པ་ནི་སྐབས་
དེའི་ཟག་མེད་ཀྱི་ཕུང་པོ་ལྔ་ཡིན་ཏེ། གཟུགས་ཀྱི་སྐུ་ནི་སྐྱབས་གནས་མ་ཡིན་པའི་ཕྱིར། གྲུབ་སྟེ། རྣམ་སྨིན་གྱི་གཟུགས་སྐུ་ལ་ནི་སྔ་མ་
བྱང་སེམས་ཀྱི་གནས་སྐབས་དང་། ཕྱི་མ་སངས་རྒྱས་ཀྱི་སྐབས་དག་ལ་མཆོག་དམན་གྱི་བྱེ་བྲག་མེད་པའི་ཕྱིར། སྐྱབས་ཡུལ་དེ་སངས་རྒྱས་
ཐམས་ཅད་ཡིན་ནམ། གཅིག་ཡིན་ཞེ་ན། ཐམས་ཅད་ལ་སྐྱབས་སུ་འགྲོ་བ་ཡིན་ཏེ། སངས་རྒྱས་ཐམས་ཅད་འཇིག་རྟེན་པའི་ལམ་ཚོགས་

གཉིས་ཀྱི་མཚན་ཉིད་དང་། འཇིག་རྟེན་ལས་འདས་པ་ཟད་པ་མཁྱེན་པ་སོགས་ཀྱི་མཚན་ཉིད་འདྲ་བའི་ཕྱིར། སྐུ་ཚེ་དང་རིགས་ལ་སོགས་
པའི་མཚན་ཉིད་འདྲ་བས་མ་ཡིན་ཏེ། མི་འདྲ་བའི་ཕྱིར། དེས་ན་བདག་ཅག་གི་སྟོན་པའི་མི་སློབ་པའི་ཡེ་ཤེས་ལ་སྐྱབས་སུ་སོང་ན་སངས་རྒྱས་
ཐམས་ཅད་ལ་སྐྱབས་སུ་སོང་བ་གྲུབ་པོ། །ཞེས་བཤད་དོ། །མདོར་ན་བྱེ་སྨྲ་བས། གོང་ལྟར་སངས་རྒྱས་དང་དགེ་འདུན་གཉིས་ཀྱི་རྟེན་
གཟུགས་སྐུ་སྐྱབས་གནས་སུ་མི་འདོད་པས། སྐྱབས་ཡུལ་སངས་རྒྱས་མི་སློབ་པའི་ཆོས་ཁོ་ན་དང་། དགེ་འདུན་ཡང་སློབ་མི་སློབ་ཀྱི་ཆོས་
དག་ཁོ་ནར་འདོད། མདོ་སྡེ་པས་སངས་རྒྱས་དང་དགེ་འདུན་གཉིས་རྟེན་དང་བཅས་པ་སྐྱབས་ཡུལ་དུ་འདོད་པའི་ཁྱད་པར་ཡོད་དོ། །གསུམ་པ་
སྐྱེས་བུ་ཆེན་པོ་ཐེག་ཆེན་ཐུན་མོང་གི་སྐྱབས་ཡུལ་ལ། མདུན་ན་བཞུགས་པའི་ཡུལ་དང་། མངོན་པར་རྟོགས་པའི་ཡུལ་དང་། དེ་ཁོ་ན་

༄༅། །ཉིད་ཀྱི་ཡུལ་དང་གསུམ་མོ། །དང་པོ་མདུན་ན་བཞུགས་པའི་ཡུལ་ནི། སྐྱེས་བུ་ཆུང་ངུའི་ཡུལ་བཞིན། སངས་རྒྱས་ནི་དེ་
བཞིན་གཤེགས་པའི་སྐུ་གཟུགས། ཆོས་ནི་ཐེག་པ་ཆེན་པོའི་པོ་ཏི། དགེ་འདུན་ནི་བྱང་ཆུབ་སེམས་དཔའི་དགེ་འདུན་ནོ། གཉིས་པ་མངོན་པར་
རྟོགས་པའི་ཡུལ་ལ། མཆོག་གསུམ་ལས། དང་པོ་སངས་རྒྱས་ནི་ངོ་བོ་དང་དབྱེ་བ་ཐུན་མོང་དུ་བསྟན་པ་ལས། སྐུ་གསུམ་ཡེ་ཤེས་ལྔའི་བདག་
ཉིད་ཅན་ཏེ། ཆོས་ཐམས་ཅད་ཀྱི་དབྱིངས་རང་བཞིན་གྱིས་རྣམ་པར་དག་ཅིང་དྲི་མ་གློ་བུར་བའི་སྒྲིབ་པ་གཉིས་ཀྱང་བྲལ་སྟོབས་ཀྱིས་རྣམ་པར་བྱང་
ཞིང་ཡང་དག་པའི་དོན་རྟོགས་པའི་སྟོབས་ཀྱིས་མངོན་སུམ་དུ་གྱུར་པ་ཆོས་དབྱིངས་ཡེ་ཤེས་དང་། དུས་གསུམ་གྱི་དངོས་པོ་ཐམས་ཅད་ལ་རྡུལ་
ཕྲན་དང་སེམས་ཀྱི་རྣམ་རྟོག་སྐད་ཅིག་མ་གཅིག་ཡན་ཆད་གནས་སྐབས་སོ་སོར་མེ་ལོང་ནང་དུ་གཟུགས་བརྙན་ལྟ་བུར་མ་འདྲེས་པར་སྣང་ལ། རྣམ་

པར་མི་རྟོག་པའི་ཡེ་ཤེས་ཤེས་བྱ་ཐམས་ཅད་ལ་ཁྱབ་པ། གཟུགས་སྐུ་གཉིས་ཀྱི་རྟེན་དུ་གྱུར་པ་མེ་ལོང་ལྟ་བུའི་ཡེ་ཤེས་ཏེ། འདི་གཉིས་དབྱེར་
མེད་པ་ནི་ཆོས་ཀྱི་སྐུའོ། །ཞེས་འདོད་དོ། །ངེས་ཚིག་ནི། དྷརྨ་ཏཱ་ཀཱ་ཡ᫷ ཞེས་ཡོད་པ་ཆོས་ཉིད་ཀྱི་སྐུ་སྟེ། ཆོས་ཐམས་ཅད་མཚན་མ་
མེད་པར་ཐུགས་སུ་ཆུད་པས་སྤྲོས་པ་ཐམས་ཅད་དང་བྲལ་བའི་ཆོས་ཉིད་དུ་བཞུགས་པའི་ཡེ་ཤེས་ཀྱི་སྐུ་ཡིན་པ་གང་ཞིག །དབྱིངས་དང་ཡེ་
ཤེས་དབྱེར་མེད་པར་མངོན་དུ་མཛད་པའི་ཕྱིར་ཆོས་སྐུ་ཞེས་ཚིག་དབུས་མ་ཕྱིས་པའི་བསྡུ་བའོ། །དེ་ལྟར་ཡང་སྔ་མ་ལ་དགོངས་ནས་མགོན་པོ་
བྱམས་པས། ཐོག་མ་དབུས་མཐའ་མེད་ཅིང་རྣམ་དབྱེར་མེད། །གཉིས་མེད་གསུམ་བྲལ་དྲི་མེད་རྣམ་རྟོག་མེད། །ཅེས་སོགས་གསུངས་
ཤིང་༑ ཕྱི་མ་ནི་དེ་ཉིད་ལས། མེ་ལོང་ཡེ་ཤེས་ང་ཡི་མེད། །ཡོངས་སུ་མ་ཆད་རྟག་དང་ལྡན། །ཤེས་བྱ་ཀུན་ལ་མ་རྨོངས་པ། །རྟག་ཏུ་དེ་

༄༅། །ལ་མངོན་ཕྱོགས་མིན། །ཡེ་ཤེས་ཀུན་གྱི་རྒྱུ་མཚན་ཕྱིར། །ཡེ་ཤེས་འབྱུང་གནས་ཆེན་པོ་འདྲ། །ལོངས་སྤྱོད་རྫོགས་པའི་
སངས་རྒྱས་ཉིད། །ཡེ་ཤེས་གཟུགས་བརྙན་འབྱུང་བའི་ཕྱིར། །ཞེས་གསུངས་ཤིང་། མཐོང་ལམ་གྱི་དུས་སུ་བདག་གཞན་མཉམ་པ་ཉིད་ཀྱི་ཡེ་
ཤེས་ཐོབ་པ་དེ་ཉིད་ལེགས་པར་སྒོམ་པ་གོམས་པས་མི་གནས་པའི་མྱང་འདས་ལ་ཞུགས་པ་མཉམ་པ་ཉིད་ཀྱི་ཡེ་ཤེས་དང་། རྣམ་པར་མི་རྟོག་བཞིན་
དུ་ཤེས་བྱ་ཐམས་ཅད་ཀྱི་རང་དང་སྤྱིའི་མཚན་ཉིད་མ་འདྲེས་མ་འཁྲུལ་པར་སོ་སོར་འབྱེད་པ་ལ་རྩོལ་མེད་དུ་འཇུག་པ་སོ་སོར་རྟོག་པའི་ཡེ་ཤེས་ཏེ། འདི་
དག་ནི་སེམས་དཔའ་ས་བཅུ་པ་རྣམས་ཀྱིས། ཆོས་ལ་ལོངས་སྤྱོད་པའི་རྒྱུར་གྱུར་པ། ལོངས་སྤྱོད་རྫོགས་པའི་སྐུར་སྣང་བ་ངེས་པ་ལྔ་ལྡན་
དང་༑ དེ་ཉིད་རྟག་ཏུ་ནོར་བུ་ལྟར་བཞུགས་ཀྱང་ཐ་མལ་སྒྲ་རྟོག་གི་ཡུལ་ལྟར་རྡུལ་རྫས་ཐེར་ཟུག་གི་རྣམ་པར་མི་རྟག་པར་སྣང་བ་མ་ཡིན་ལ།

རང་བཞིན་སྟོང་པ་ལྟར་སྣང་མི་ནུས་པའང་མ་ཡིན་ཏེ། འདོད་དགུ་འབྱུང་བས་ནོར་བུ་དང་སྣང་ལ་དངོས་མཚན་མེད་པས་མཇའ་ཚོན་ལྟར། རིག་
པའི་ཡེ་ཤེས་སུ་བཞུགས་པ་ནི། རྒྱུད་བླ་མ་ལས། སྣ་ཚོགས་དམ་ཆོས་འོད་ཟེར་མངའ་བའི་སྐུ། །འགྲོ་བའི་རྣམ་གྲོལ་ཕྲིན་ལས་སྒྲུབ་བརྩོན་
པ༑ །མཛད་པ་ཡིད་བཞིན་ནོར་བུ་རྒྱལ་བཞིན་ཏེ། །སྣ་ཚོགས་དངོས་དང་དེ་ཡི་རང་བཞིན་ལས། །ཞེས་སོ། །དེ་ལས་མ་གཡོས་བཞིན་དུ་
འཇིག་རྟེན་གྱི་ཁམས་མ་ལུས་པར་གདུལ་བྱ་རྣམས་ཡོངས་སུ་སྨིན་པར་མཛད་པའི་ཕྱིར་ཚད་མེད་པའི་ཐབས་ལ་མཁས་པར་རྣམ་པར་རོལ་པ་བྱ་
བ་གྲུབ་པའི་ཡེ་ཤེས། དེ་ཉིད་གང་ལ་གང་འདུལ་དུ་སྲིད་པ་ཇི་སྲིད་པར་སྣ་ཚོགས་སུ་འབྱུང་བ་སྤྲུལ་པའི་སྐུ་སྟེ། མགོན་པོ་བྱམས་པས། འཇིག་
རྟེན་ཞི་བའི་ལམ་ལ་འཇུག་པ་དང་། །རབ་ཏུ་སྨིན་དང་ལུང་སྟོན་རྒྱུ་ཡི་གཟུགས། །གང་ཡིན་དེ་ལ་འདིར་ནི་རྟག་གནས་ཏེ། །ནམ་མཁའི་

༄༅། །ཁམས་དང་གཟུགས་ཀྱི་ཁམས་བཞིན་ནོ། །ཞེས་སོ། །དེ་ལྟར་གཟུགས་སྐུ་གཉིས་ནི། དག་པའི་གདུལ་བྱ་ས་བཅུའི་
སེམས་དཔའི་ངོར་ལོངས་སྐུ་དང་། མ་དག་པའི་གདུལ་བྱར་མཆོག་གི་སྤྲུལ་སྐུ་སོགས་རྣམ་པར་སྣང་བ་ནི། མཚན་བཟང་སོ་གཉིས། དཔེ་བྱད་
བརྒྱད་ཅུའི་ཡོན་ཏན་ཚད་མེད་པ་དང་། གསུང་དབྱངས་ཡན་ལག་དྲུག་ཅུ་དང་ལྡན་ཞིང་། ཐུགས་ཆོས་ཀྱི་དབྱིངས་ལས་མ་གཡོས་པ་སྟེ། སྐུ་
གསུམ་འདུ་འབྲལ་མེད་པའི་རང་བཞིན་ངོ་བོའི་ཆར་ཡིན་ཞིང་། ཆོས་ཀྱི་སྐུ་དེ་ལའང་དབྱིངས་དང་ཡེ་ཤེས་ཀྱི་སྐུ་གཉིས་སུ་དབྱེ་བ་སོགས་མཛད་
ཀྱང་དོན་གྱི་དབང་གིས་གཉིས་སུ་མེད་པའི་སྐུ་གཅིག་ཏུ་རྣམ་པར་བཞག་ཏུ་རུང་ལ། བདེ་བ་ཆེན་པོའི་སྐུ་དང་། ངོ་བོ་ཉིད་སྐུ་སོགས་རྣམ་གྲངས་
གཞན་གསུངས་པའང་འདི་ཉིད་དུ་འདུས་པའི་ཕྱིར། ལོགས་སུ་མི་བགྲང་ལ། དེ་ལྟར་སྐུ་བཞི་ཡེ་ཤེས་ལྔའི་བདག་ཉིད་ངོ་བོ་དང་དབྱེ་བ་

ཐུན་མོང་དུ་བསྟན་པ་སངས་རྒྱས་བཅོམ་ལྡན་འདས་མཐར་ཐུག་གི་སྐྱབས་གནས་དམ་པའོ། །མཚན་དོན་ནི། བུདྡྷ་ཞེས་པ་རྟོགས་པའི་མངོན་
པར་ཁོང་དུ་ཆོད་པའི་དོན་ཡིན་པས། མི་སློབ་ཡེ་ཤེས་མངོན་དུ་གྱུར་པའམ་ཆོས་ཐམས་ཅད་ཐུགས་སུ་ཆུད་པའི་དོན་ནོ། །གཉིས་པ་ཆོས་དཀོན་
མཆོག་གི་ངོ་བོ་ནི། གང་ལ་ཚུལ་བཞིན་དམིགས་ན་ལུས་ཅན་རྣམས་ཀྱི་སྒྲིབ་པ་ཟད་པའི་ཐབས་སུ་གྱུར་པའི་རྣམ་དཀར་གྱི་ཡོན་ཏན་ཞིག་སྟེ། 
འགོག་ལམ་གྱིས་བསྡུས་པའི་ཟག་མེད་ཀྱི་ཆོས་རྣམས་དང་། ཚད་ལྡན་གྱི་བཀའ་བསྟན་བཅོས་རྣམས་ཡིན་ཞིང་། སྔ་མ་ནི་བརྗོད་བྱ་དང་། 
ཕྱི་མ་ནི། རྗོད་བྱེད་ཀྱི་ཚུལ་ལོ། །ངེས་ཚིག་ནི། ཌུདྷྲྀཉྲ་འཛིན་པ་ལའོ། །ཞེས་པའི་བྱིངས་ཀྱི་ནུས་པ་འཛིན་པས་དྷརྨ་སྟེ་ཆོས་ཞེས་བྱའོ། །
དེས་ཤེས་བྱ་རྣམས་རང་དང་སྤྱིའི་མཚན་ཉིད་འཛིན་པའི་ཕྱིར་ཏེ། གནས་སྐབས་འདིར་ནི་ཟག་མེད་ཀྱི་ལམ་དང་མྱང་འདས་ཀྱིས་ཉོན་མོངས་

༄༅། །སྡུག་བསྔལ་གྱི་གནས་སུ་མི་ལྷུང་བར་འཛིན་པའི་དོན་ནོ། །དེ་ལ་དབྱེ་ན། བརྗོད་བྱ་རྟོགས་པའི་དམ་པའི་ཆོས་དང་། རྗོད་
བྱེད་ལུང་གི་དམ་པའི་ཆོས་གཉིས་ཏེ། མཛོད་ལས། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །ཞེས་སོ། 
དེ་ལ་རྟོགས་པའི་དམ་པའི་ཆོས་ཀྱང་རྣམ་པ་གཉིས་ཏེ། ཐར་པར་འདོད་པ་རྣམས་གང་དུ་འགྲོ་བའི་འགོག་བདེན། སྨྲ་བསམ་བརྗོད་མེད་ཀྱི་ཞི་བ་
ཆན་པོ་གཉིས་སུ་མེད་པའི་མཚན་ཉིད་ཅན་རྟོགས་པའི་སྟོབས་ཀྱིས་ཐོབ་པ་དང་། གང་གིས་འགྲོ་བའི་ལམ་བདེན་དྲི་མ་མེད་ཅིང་རང་བཞིན་གྱིས་
འོད་གསལ་བ། སྒྲིབ་པའི་གཉེན་པོར་གྱུར་པའི་ཟག་མེད་ཀྱི་ཡེ་ཤེས་འཁོར་བཅས་རྟོགས་པའི་ཐབས་སུ་གྱུར་པ་སྟེ། དེའི་སྔ་མ་ནི་འཕགས་
བཞིའི་ཐུགས་རྒྱུད་ཀྱི་གཉེན་པོས་སྤང་བྱ་སྤོང་བའི་ཆགས་བྲལ་ཉིད་ཀྱི་ངོ་བོ་དང་། ཕྱི་མ་ནི་གང་གིས་ཆགས་པ་དང་བྲལ་བར་བྱེད་པའི་གཉེན་

པོའི་རང་བཞིན་ཉིད་དེ། རྒྱུད་བླ་མ་ལས། བསམ་མེད་གཉིས་མེད་རྟོག་མེད་པར། །དག་གསལ་གཉེན་པོའི་ཕྱོགས་ཉིད་ཀྱིས། །གང་
ཞིག་གང་གིས་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །ཆགས་བྲལ་ཉིད་ནི་འགོག་པ་དང་། །ལམ་གྱི་བདེན་པ་དག་གིས་
བསྡུས༑ གོ་རིམ་ཇི་བཞིན་དེ་དག་ཀྱང་། །ཡོན་ཏན་གསུམ་གསུམ་གྱིས་རིག་བྱ། །བརྟགས་མིན་ཕྱིར་དང་སྟོན་མིན་ཕྱིར། །འཕགས་པས་
མཁྱེན་ཕྱིར་བསམ་མེད་ཉིད། །ཞི་ཉིད་གཉིས་མེད་རྟོག་མེད་དེ། །དག་སོགས་གསུམ་ནི་ཉི་བཞིན་ནོ། །ཞེས་པའི་མཚན་ཉིད་ཅན་ནོ། །ལུང་
གི་ཆོས་ལའང་། ངོ་བོའི་སྒོ་ནས་དབྱེ་ན་ལེགས་པར་གསུངས་པའི་བཀའ་དང་། བཀའི་དགོངས་པ་འགྲེལ་བའི་བསྟན་བཅོས་གཉིས་ཏེ། ལྷའི་
བུས་ཞུས་པའི་མདོ་ལས། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ལེགས་པར་གསུངས་པུ་དང་དེ་ལ་དགོངས་

༄༅། །འགྲེལ་བ། ཞེས་སོ། །ཡང་བཀའ་ཐམས་ཅད་བརྗོད་བྱ་བསླབ་པ་གསུམ་གཙོ་བོར་གྱུར་པའི་སྒོ་ནས་རྗེད་བྱེད་སྡེ་སྣོད་གསུམ་དུ་
དབྱེ་ན། མདོ་སྡེ། འདུལ་བ། མངོན་པ་དང་གསུམ། དེ་ཡང་ལྷག་པ་སེམས་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་རིགས་སུ་གནས་པའི་
གསུང་རབ་ནི་མདོ་སྡེའི་སྡེ་སྣོད། ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་རིགས་སུ་གནས་པའི་གསུང་རབ་ནི་འདུལ་བའི་སྡེ་
སྣོད༑ ལྷག་པ་ཤེས་རེབ་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་རིགས་སུ་གནས་པའི་གསུང་རབ་ནི་མངོན་པའི་སྡེ་སྣོད་ཀྱི་མཚན་ཉིད་དོ། །སྤྱིར་
སྡེ་སྣོད་ཅེས་པ་པི་ཊ་ཀ་སྟེ། དེ་གང་བུ་དང་བྲེ་བོ་ཆེར་འཇུག་པའི་ཕྱིར། དོན་མང་པོ་འདུས་པས་བྲེ་བོ་ཆེ་ལྟ་བུ་སྟེ། བྲེ་བོ་ཆེ་ལ་བྲེ་ཆུང་མང་པོ་འདུས་
པ་བཞིན་ནོ། །དེ་ཡང་སློབ་དཔོན་ཐོགས་མེད་ཀྱིས། ཅིའི་ཕྱིར་གསུམ་པོ་དང་། གཉིས་པོ་དེ་ལ་སྡེ་སྣོད་ཅེས་བྱ་ཞེ་ན་བསྡུས་པའི་ཕྱིར་ཏེ། དཔེར་

ན་སྣོད་གང་དུ་འབྲུ་བྲེ་བཅུ་ཤོངས་ཤིང་འདུས་པའི་སྣོད་དེ་ལ་སྣོད་ཅེས་བྱ་བ་དང་འདྲ་བར། གསུམ་པོ་དང་གཉིས་པོ་འདིར་ཡང་གསུང་རབ་ཡན་ལག་བཅུ་
གཉིས་ཀྱི་དོན་དང་། ཚིག་ཐམས་ཅད་འདུས་པས་སྡེ་སྣོད་ཅེས་བྱའོ། །ཡང་ན་ཕུང་པོ་ཁམས་དང་སྐྱེ་མཆེད་ཀྱི་ཆོས་ནས་སྐུ་དང་ཡེ་ཤེས་ལ་སོགས་
པའི་བར་དུ་ཤེས་པར་བྱ་བའི་དོན་ཐམས་ཅད་འདུས་པས་ན་དེའི་ཕྱིར་སྡེ་སྣོད་ཅེས་བྱའོ། །ཞེས་གསུངས་པ་བཞིན་ནོ། །ཡང་ན་ཆོས་ཐམས་ཅད་རང་
བཞིན་མེད་པར་རྟོགས་ཤིང་། སྙིང་རྗེ་ཆེན་པོས་གཞན་དོན་རླབས་པོ་ཆེ་སྦྱིན་སོགས་ཕར་ཕྱིན་དྲུག་ལ་སྤྱོད་པའི་རྒྱུ་དམ་པ་བདེན་པ་གཉིས་ལ་ཡུན་
རིང་པོར་གོམས་དགོས་པ་རྒྱུ་མཚན་ཉིད་ཀྱི་ཐེག་པ་དང་། ཡུལ་མི་སྤང་བར་ལམ་དུ་བྱེད་པས་མྱུར་བདེའི་ཐབས་ཁྱད་པར་དུ་འཕགས་ཤིང་། འབྲས་
བུ་སྐུ་དང་ཡེ་ཤེས་ཀྱི་ཚུལ་འགྱུར་མེད་ཀྱི་བདེ་བ་ཆེན་པོ་མངོན་སུམ་ལམ་དུ་བྱས་ནས་སྒོམ་པ་འབྲས་བུ་རྡོ་རྗེའི་ཐེག་པ་གཉིས་སུ་འབྱེད་པ་དང་། 

༄༅། །ཡང་ན་གདུལ་བྱའི་བློ་དང་། དབང་པོ་དང་། ཁམས་ཀྱི་རིམ་པ་དང་། རྗེས་སུ་མཚམས་པར་ཐེག་པའི་གོ་རིམ་དུ་བཞག་པར་
བྱར་ཡོད་དེ། ལང་ཀར་གཤེགས་པ་ལས། ཇི་སྲིད་སེམས་ནི་འཇུག་པའི་བར། །ཐེག་པའི་མཐའ་ལ་ཐུག་པ་མེད། །ཅེས་གནས་སྐབས་
ཐེག་པ་ཆེ་ཆུང་གི་རྣམ་བཞག་མཛད་ཅིང་། ཐེག་པ་ཆུང་ངུ་ལའང་། དམན་པ་ཉན་ཐོས་དང་། འབྲིང་རང་རྒྱལ་གྱི་ཐེག་པ་གཉིས་སུ་དབང་པོ་
དང་འབྲས་བུ་མཆོག་དམན་གྱིས་དབྱེ་ཞིང་། ཐེག་ཆེན་ལ་རྒྱུ་ལམ་དུ་བྱེད་པ་མཚན་ཉིད་ཐེག་པ་དང་། འབྲས་བུ་ལམ་དུ་བྱེད་པ་གསང་སྔགས་རྡོ་
རྗེའི་ཐེག་པ་ཞེས་གཉིས་སུ་དབྱེ། ཕྱི་མ་ལ་རྒྱུད་སྡེ་གོང་འོག་གི་རིམ་པས་དབང་པོ་དང་། འབྲས་བུ་མཆོག་དམན་གྱིས་ནང་གསེས་སུ་དབྱེ་སྒོ་དུ་
མར་འགྱུར་མོད་ཀྱི། རེ་ཞིག་དེ་དང་དེས་འདུལ་བའི་གདུལ་བྱ་དྲང་བའི་ཐབས་སུ་བསྟན་ནས། དེ་དག་མཐར་གྱིས་སངས་རྒྱས་ཐམས་ཅད་ཀྱི་

བགྲོད་པ་གཅིག་པའི་མྱུར་ལམ་བྱ་བྲལ་འབྲས་བུའི་མཆོག་ལ་མཚམས་སྦྱོར་བའི་གསང་ཆེན་རང་བྱུང་ཐེག་མཆོག་རྒྱལ་པོའི་ཆོས་ཉིད་གང་ཡིན་པ་
དེར་བཀྲི་བའི་ངལ་སྟེགས་ཙམ་དུ་གསུངས་པ་སྟེ། དམ་ཆོས་པདྨ་དཀར་པོ་ལས། དྲང་སྲོང་རྣམས་ཀྱིས་ཐེག་པ་གསུམ་བསྟན་པ། །རྣམ་
འདྲིན་རྣམས་ཀྱིས་ཐབས་ལ་མཁས་པ་སྟེ། །ཐེག་པ་གཅིག་སྟེ་གཉིས་སུ་ཡོད་མ་ཡིན། །བསྟི་བའི་དོན་དུ་ཐེག་པ་གསུམ་བསྟན་ནོ། །ཞེས་
སོ༑ །གསུམ་པ་དགེ་འདུན་དཀོན་མཆོག་ལ། ངོ་བོ་ནི། མི་དགེ་བས་དབེན་ཞིང་དགེ་བའི་ཁྲིམས་ཀྱིས་རྒྱུད་བསྡམས་པའོ། །ངེས་ཚིག་
ནི༑ སཾ་སྔོན་མའི་ཧ་ན་འཚེ་བའི་བྱིངས་ལས་བསྒྲུབ་པས་སཾ་གྷ་སྟེ། ཉོན་མོངས་པའི་དགྲ་རྣམས་འཇོམས་པར་བྱེད་པའམ་ཡང་ན་མི་ཕྱེད་པར་
ཚོགས་པའི་དོན་ཏེ། ལྷ་དང་བཅས་པའི་འཇིག་རྟེན་གྱིས་ཀྱང་འཕགས་པའི་ལམ་དེ་ལས་དབྱེ་བར་མི་ནུས་པའི་ཕྱིར་རོ། །དབྱེ་ན་གཞན་གནོད་

༄༅། །ཀྱི་ཆ་ནས་ལུས་ངག་གི་མི་དགེ་བ་བདུན་སྤོང་ཞིང་། རྟགས་དང་ཆ་ལུགས་གཙོ་བོར་བྱེད་པ་ཉན་ཐོས་སམ་ཐེག་དམན་གྱི་དགེ་འདུན་
དང་༑ གཞན་ཕན་སྒྲུབ་པའི་ཆ་ནས་སེམས་ཀྱི་མི་དགེ་བའི་ལས་གསུམ་སྤོང་བ་གཙོ་བོར་བྱེད་པ་ཐེག་ཆེན་བྱང་ཆུབ་སེམས་དཔའི་དགེ་འདུན་དང་།
དེའི་སྟེང་དུ་ཐབས་ཁྱད་པར་ཅན་གྱིས་རང་དང་གཞན་གྱི་དོན་རླབས་པོ་ཆེ་སྒྲུབ་པ་ལ་ཞུགས་པ་རིག་པ་འཛིན་པའི་དགེ་འདུན་ནོ། །འོན་ཀྱང་དགེ་
འདུན་དགོས་ནི་ཐེག་ཆེན་ས་དང་པོ་ནས་བཅུ་པའི་བར་གྱི་ཅི་རིགས་པའི་འཕགས་པ་རྣམས་དང་། རྗེས་མཐུན་ཚོགས་སྦྱོར་གྱི་ལམ་པ་དང་། ཐེག་
དམན་མི་སློབ་ལམ་ལ་གནས་པའི་ཉན་རང་འཕགས་པ་དང་། སློབ་པ་ལ་གནས་པ་ཅི་རིགས་པ་རྣམས་ཀྱང་དེའི་ཕྱོགས་སུ་བསླན་པར་བྱའོ། །
དེ་ཡང་མཉམ་བཞག་ཏུ་རང་གི་ཆོས་ཉིད་ཤེས་པ་ཇི་ལྟ་བ་རིག་པ་དང་། རྗེས་ཐོབ་ཏུ་དེས་ཐམས་ཅད་ལ་ཁྱབ་པར་ཤེས་པ་ཇི་སྙེད་པ་རིག་པ་དང་།

ཕྱིན་ཅི་ལོག་ཟད་པས་ཆགས་པ་ལས་གྲོལ་བ་དང་། ཉི་ཚེ་བ་མ་ཡིན་པས་ཐོགས་པ་ལས་གྲོལ་བ་དང་། ཉན་ཐོས་ཀྱིས་ལས་ཁྱད་པར་དུ་ཞུགས་
པས་དམན་པ་ལས་གྲོལ་བ་སྟེ། རྒྱུད་བླ་མ་ལས། ཇི་ལྟ་ཇི་སྙེད་ནང་གི་ནི། །ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་
པའི་ཚོགས། །བླ་མེད་ཡོན་ཏན་དང་ལྡན་ཉིད། །ཅེས་སོ། །གསུམ་པ་དེ་ཁོ་ན་ཉིད་ཀྱི་ཡུལ་ནི། སྐྱབས་སུ་འགྲོ་བའི་ཡུལ་སངས་རྒྱས་ཁོ་
ན་ལས་གཞན་གཅིག་ཀྱང་མེད་དེ། རྒྱུད་བླ་མ་ལས། དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་གཅིག་ཡིན། །ཞེས་
གསུངས་པས། སངས་རྒྱས་བཅོམ་ལྡན་འདས་རྣམས་སྐྱེ་འགགས་མེད་པ། རྣམ་པར་བྱང་བ། འདོད་ཆགས་དང་བྲལ་བ་སྟེ། ཆོས་ཀྱི་སྐུ་
ཅན་ཡིན་པས་དམ་པའི་སྐྱབས་ཡིན་ལ། ཐེག་པ་གསུམ་གྱི་ཚོགས་ཀྱང་ཆོས་སྐུ་རྣམ་པར་དག་པ་མཐར་ཐུག་པ་ཐོབ་པས་མཐར་ཕྱིན་པར་

༄༅། །འགྱུར་བའི་ཕྱིར་ཏེ། རྒྱུད་བླ་མ་ལས། ཐུབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུག་ཡིན། །ཞེས་སོ། །
འོ་ན་ཆོས་དང་དགེ་འདུན་གཉིས་གཏན་གྱི་སྐྱབས་ཡིན་ནམ་ཞེ་ན། མིན་ཏེ། མགོན་པོ་བྱམས་པས། ཆོས་རྣམས་གཉིས་དང་འཕགས་པའི་
ཚོགས༑ །གཏན་གྱི་སྐྱབས་མཆོག་མ་ཡིན་ནོ། །ཞེས་གསུངས་པས། ཆོས་དཀོན་མཆོག་ལ་གཉིས་ཡོད་པའི། བསྟན་པའི་ཆོས་ནི། མིང་
གི་ཚོགས་དང་ཡི་གེའི་ཚོགས་དང་ཚིག་གི་ཚོགས་ཡིན་པས། ལམ་བགྲོད་ཟིན་ནས་གཟིངས་ལྟར་སྤང་བྱ་ཡིན་པས་གཏན་སྐྱབས་མིན་ལ་རྟོགས་
པའི་ཆོས་ལའང་གཉིས་ལས་ལམ་གྱི་བདེན་པ་ནི། འདུས་བྱས་ཡིན་པས་མི་རྟག་སྟེ། བསླུ་བའི་ཆོས་ཅན་ཡིན་པའི་ཕྱིར་སྐྱབས་མཐར་ཐུག་
མ་ཡིན། འགོག་པའི་བདེན་པ་ནི། ཉན་ཐོས་པའི་ལུགས་ཀྱི་མར་མེ་ཤི་བ་ལྟར་རྒྱུན་ཆད་དུ་འདོད་པས་མེད་པའི་ཕྱིར་གཏན་གྱི་སྐྱབས་མ་ཡིན་

པའོ༑ །དགེ་འདུན་ནི་ཁོ་རང་ཡང་འཁོར་བས་འཇིགས་ནས་སངས་རྒྱས་ལ་སྐྱབས་སུ་སོང་བ་ཡིན་ཏེ། འཇིགས་བཅས་ཡིན་པས་གཏན་སྐྱབས་
མིན་ནོ། །དེ་སྐད་དུ། རྒྱུད་བླ་མ་ལས། སྤང་ཕྱིར་བསླུ་བའི་ཆོས་ཅན་ཕྱིར། །མེད་ཕྱིར་འཇིགས་དང་བཅས་པའི་ཕྱིར། །ཆོས་རྣམས་གཉིས་
དང་འཕགས་པའི་ཚོགས། །གཏན་གྱི་སྐྱབས་མཆོག་མ་ཡིན་ནོ། །ཞེས་སོ། །དེ་སྐད་དུ། ཤིང་རྟ་ཆེན་པོ་འཕགས་པ་ཐོགས་མེད་ཀྱིས། མི་
ཟད་པའི་སྐྱབས། རྟག་པའི་སྐྱབས། གཡུང་དྲུང་གི་སྐྱབས། དམ་པའི་སྐྱབས་ནི་གཅིག་ཉིད་དོ། །འདི་ལྟ་སྟེ། དེ་བཞིན་གཤེགས་པ་
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སོ། །ཞེས་གསུངས་སོ། །དེས་ན་ཆོས་ཀྱི་སྐུ་མངོན་དུ་གྱུར་པ་སངས་རྒྱས་ཡིན་ལ། ཆོས་ཀྱི་
མཐར་ཐུག་ཆགས་བྲལ་མཐར་ཕྱིན་པ་དང་། དགེ་འདུན་གྱི་མཐར་ཐུག་སྤང་རྟོགས་མཐར་ཕྱིན་པ་ཆོས་སྐུ་མངོན་དུ་གྱུར་པ་ཉིད་ཡིན་པའི་ཕྱིར་

༄༅། །སྐྱབས་ཉག་གཅིག་ཏུ་གསུངས། སྐྱབས་ཚུལ། ཆོས་སྐུ་དེའང་གཞན་རྒྱུད་ལ་མངོན་དུ་གྱུར་ཟིན་པ་ལ་སྐྱབས་སུ་སོང་
བས་སངས་རྒྱས་ཐོབ་པའི་རྒྱུ་བྱེད་པས་རྒྱུའི་སྐྱབས་འགྲོ་ཞེས་བྱ། ད་ལྟ་ལམ་རྗེས་སུ་བསྒྲུབ་པས་མ་འོངས་པ་ན་རང་རྒྱུད་ལ་དཀོན་མཆོག་གསུམ་
གྱི་སྤང་རྟོགས་ཀྱི་ཡེ་ཤེས་འབྱོར་བར་སྨོན་པ་ནི་འབྲས་བུའི་སྐྱབས་འགྲོ་ཡིན། འདི་དང་སྨོན་སེམས་ཀྱི་ཁྱད་པར་སྨོན་སེམས་གཞན་དོན། འདི་
རང་དོན་ལ་དམིགས་པའི་ཁྱད་པར་ཡིན་ཞེས་ཀུན་མཁྱེན་བྱང་ཆུབ་ཆེན་པོས་གསུངས་སོ། །བཞི་པ་རྡོ་རྗེ་ཐེག་པའི་ལུགས་ཀྱི་ཡུལ་ནི། སྟོན་པ་
ནི་སངས་རྒྱས་ཀུན་འདུས་སྨིན་གྲོལ་བྱིན་བརླབས་ཀྱི་ཡོན་ཏན་ཐམས་ཅད་འབྱུང་བའི་གཞི་རྩ་བཀའ་དྲིན་སུམ་ལྡན་གྱི་བདག་ཉིད་དངོས་བརྒྱུད་ཀྱི་བླ་
མ་སངས་རྒྱས་དང་ཆོས་ནི་གོང་དུ་བཤད་པ་བཞིན་སྣོད་བཅུད་དག་པ་རབ་འབྱམས་ཀྱི་བསྐྱེད་རྫོགས་ཏེ། དེའང་རྗོད་བྱེད་རྒྱུད་སྡེ་བཞི་དྲུག་གི་མིང་

ཚིག་ཡི་གེའི་རྣམ་པ་དང་།བློར་སྣང་བ་ངག་ཏུ་བརྗོད་པ་རྣམས་ལུང་གི་ཆོས་དང་། བརྗོད་བྱ་སྨིན་གྲོལ་ཡན་ལག་བཅས་པ་རྟོགས་པའི་ཆོས་ཏེ། 
དེ་ལྟ་བུའི་རྣལ་འབྱོར་ཟབ་མོའི་ལམ་རྣམས་ནི། ཐུན་མོང་དང་མཆོག་གི་དངོས་གྲུབ་ཐམས་ཅད་ཀྱི་རྩ་བ་ཡི་དམ་དང་། དགེ་འདུན་ནི། ཞིང་
སྔགས་ལྷན་སྐྱེས་ཀྱི་ཕོ་རྒྱུད་དཔའ་བོ། །མོ་རྒྱུད་མཁའ་འགྲོའི་ཚོགས་ཏེ། དམ་ལྡན་གྱི་བར་ཆད་བསལ་ཞིང་། དམ་ཉམས་ཀྱི་སྲོག་གཅོད་པ་
སོགས་ལས་བཞིའི་ཕྲིན་ལས་བསྒྲུབ་པར་ཞལ་གྱིས་བཞེས་པའི་རྡོ་རྗེ་ཆོས་སྐྱོང་བའི་ཚོགས་སྲུང་མ་ཕྲིན་ལས་ཀྱི་རྩ་བ་སྟེ། རྩ་གསུམ་རབ་
འབྱམས་ཀྱི་ལྷ་ཚོགས་རྣམས་སོ། །དེ་ལྟར་དངོས་གྲུབ་ཞུ་བའི་ཡུལ་ཡི་དམ། དངོས་གྲུབ་སྒྲུབ་པའི་གྲོགས་མཁའ་འགྲོ་ཆོས་སྐྱོང་སོགས་དཀོན་
མཆོག་རྩ་གསུམ་ཐམས་ཅད་བླ་མའི་སྐུ་གསུང་ཐུགས་སུ་འདུས་པས་བླ་མ་ནི་དཀོན་མཆོག་ཀུན་འདུས་ཀྱི་སྤྱི་གཟུགས་ཡིན་ཏེ། བླ་མའི་ཐུགས་

༄༅། །ཆོས་ཀྱི་སྐུ་ཅན་སངས་རྒྱས། གསུང་རྫོགས་ཆེན་གྱི་ཐེག་པར་སྟོན་པ་དམ་པའི་ཆོས་སྐུ་དེའི་ལམ་གྱི་གནད་མ་ལུས་པ་འཆང་
ཚུལ་སྟོན་པའི་དགེ་འདུན་ཡིན་པས་ད༷ཀོན་མཆོག་བཞི་པར་གྲུབ་སྟེ། སྡོམ་འབྱུང་ལས། བླ་མ་སངས་རྒྱས་བླ་མ་ཆོས། དེ་བཞིན་བླ་མ་དགེ་འདུན་
ཏེ༑ །བླ་མ་དཔལ་ལྡན་རྡོ་རྗེ་སེམས། །ཞེས་སོ། །མ་འོངས་པ་ན་སངས་རྒྱས་ཐམས་ཅད་བླ་མའི་སྐུ་ལ་ཞུགས་ཏེ། སྒྲུབ་པ་པོའི་མཆོད་པ་
ལེན་པས་བསོད་ནམས་ཀྱི་ཚོགས་ཡོངས་སུ་སྤེལ་བར་མཛད་པའང་། འཇམ་དཔལ་ཞལ་ལུང་ལས། འདི་ཡིས་དོན་ལྡན་འགའ་ཞིག་ལ། །དེ་
ནི་དེ་ཡི་ལུས་གནས་ཏེ། །སྒྲུབ་པོ་གཞན་ལས་མཆོད་པ་ལེན། །དེ་མཉེས་དེ་ཡིས་རང་གི་རྒྱུད། །ལས་ཀྱི་སྒྲིབ་པ་དག་བྱེད་དོ། །ཞེས་དང་།
འཇམ་དཔལ་སྒྱུ་འཕྲུལ་དྲྭ་བ་ལས། བཀུར་འོས་མཆོད་པར་བྱ་བའི་འོས། །ཕྱག་བྱར་འོས་པ་བླ་མའི་རབ། །འཇིག་རྟེན་གསུམ་པོ་གོམ་གཅིག་

བགྲོད༑ །ཅེས་སོ། །དེར་མ་ཟད་སློབ་མའི་རྒྱུད་ཅུང་ཟད་དག་པ་ནས་བརྩམས་ཏེ་མ་ལུས་ཤིང་ལུས་པ་མེད་པའི་རྒྱལ་བ་སྲས་དང་བཅས་པའི་བྱིན་
རླབས་ཐམས་ཅད་སློབ་དཔོན་ལ་འདུས་ཤིང་བརྒྱུད་ནས་སློབ་མའི་རྒྱུད་ལ་ཞུགས་ཤིང་གཅིག་ཏུ་འདྲེས་པ་ན། ཡང་དག་པའི་ཡེ་ཤེས་རྒྱུད་ལ་སྐྱེ་བ་ནི་
ཆོས་ཉིད་ཀྱི་འཇུག་པ་དང་། གཤེགས་པ་གཤེགས་མ་ཁྲོ་བོ་ཁྲོ་མོ། དཔའ་བོ་རྣལ་འབྱོར་མའི་ལྷ༷་ཚོགས་ཀྱི་དཀྱིལ་འཁོར་ཐམས་ཅད་སློབ་དཔོན་
གྱི་སྐུ་ལ་འདུས་ཤིང་དེའི་ངོ་བོར་གནས་པས། སློབ་དཔོན་དཀྱིལ་འཁོར་ཀུན་འདུས་དང་།སྲིད་ཞི་ཀུན་ཁྱབ་དང་། ཆོས་ཉིད་ཀྱི་ངོ་བོ་ཡིན་པས་
མདོར་ན་བླ་མ་སངས་རྒྱས་ཀུན་ལས་ལྷག་པའམ་མཉམ་པ་ཡིན་ཕྱིར་སངས་རྒྱས་ཐམས་ཅད་མཆོད་པ་བས་ཀྱང་ལྷག་སྟེ། སྡོམ་འབྱུང་ལས། 
མཆོད་པ་ཐམས་ཅད་ཡོངས་སྤངས་ནས། །བླ་མ་མཆོད་པ་ཡང་དག་བརྩམ། །དེ་མཉེས་པས་ནི་ཀུན་མཁྱེན་གྱི། །ཡེ་ཤེས་མཆོག་ནི་ཐོབ་

༄༅། །པར་འགྱུར། །ཞེས་སོ། །དེ་ལྟར་བླ་མ་ཀུན་འདུས་ཡིད་བཞིན་ནོར་བུ་ལྟར་ཤེས་ཤིང་གཉིས་སུ་མེད་པའི་ངང་ནས་སྐྱབས་སུ་འགྲོ་
བ་རྒྱུའི་སྐྱབས་འགྲོ་དང་། འབྲས་བུའི་སྐྱབས་འགྲོ་ནི། ཡེ་ཤེས་གྲུབ་པ་ལས། དག་ཐོབ་བྲལ་བའི་སེམས་སངས་རྒྱས། །མི་འགྱུར་དྲི་མེད་ཆོས་
དང་ནི། །ཡོན་ཏན་ལྷུན་རྫོགས་དགེ་འདུན་ཉིད། །ཡིན་ཕྱིར་རང་གི་སེམས་ཉིད་མཆོག །ཅེས་རང་སེམས་འོད་གསལ་བའི་ཡེ་ཤེས་སྐྱོན་ཡེ་ཟད་
དུ་གནས་པས་གསར་དུ་དག་བྱ་དང་། ཡོན་ཏན་ཡེ་ལྡན་དུ་གནས་པས་སླད་ནས་ཐོབ་བྱ་བྲལ་བའི་ཕྱིར་སེམས་ཉིད་སངས་རྒྱས་དང་། ཡེ་ནས་ཆོས་
ཉིད་དྲི་བྲལ་གྱི་ངོ་བོ་འཕོ་འགྱུར་མེད་པ་ཆོས་དང་། ཡོན་ཏན་མ་བཙལ་ལྷུན་རྫོགས་དབྱེར་མེད་དམ་འདུས་པ་ནི་དགེ་འདུན་ཏེ། ད་ལྟ་ཉིད་ནས་རང་སེམས་
དཀོན་མཆོག་གསུམ་གྱི་རང་བཞིན་དུ་ཤེས་པ་འབྲས་བུའི་སྐྱབས་འགྲོ་ཡིན། ཁྱད་པར་ཐེག་མཆོག་རྡོ་རྗེ་སྙིང་པོའི་ལུགས་ཀྱི་རྩ་སྤྲུལ་སྐུ་བསྟེན།རླུང་

ལོངས་སྐུར་སྦྱང་། ཐིག་ལེ་ཆོས་སྐུར་དག་པའི་མྱུར་ལམ་ལ་སྐྱབས་སུ་འགྲོ་བ་དང་། མཐར་ཐུག་བསླུ་བ་མེད་པ་གནས་ལུགས་རྡོ་རྗེའི་སྐྱབས་
འགྲོ་འབྲས་བུའི་སྐྱབས་འགྲོ་ལྟར། སྐྱབས་ཡུལ་དེ་དག་གི་ཐུགས་རྒྱུད་ན་བཞུགས་པའི་ཡེ་ཤེས་ངོ་བོ་སྟོང་པ། རང་བཞིན་གསལ་བ། ཐུགས་
རྗེ་ཀུན་ཁྱབ་གསུམ་དབྱེར་མེད་ཆེན་པོར་རང་རྒྱུད་ལ་བསྒྲུབ་བྱར་བྱེད་ཅིང་ལ་བཟླ་བའི་ཚུལ་གྱིས་སྐྱབས་སུ་འགྲོ་བའོ། །གསུམ་པ་སྐྱབས་པའི་གང་
ཟག་བཤད་པ་ལ། མ་གྱུར་ནམ་མཁའི་མཐའ་ཁྱབ་སེམས་ཅན་རྣམས༔ ཞེས་པས། སྤྱི་དང་ཁྱད་པར་བ་གཉིས། དང་པོ་སྤྱིར་དབྱེ་བ་ནི། 
གང་ཟག་གི་བསམ་པ་དང་དུས་ཀྱི་ཁྱད་པར་ལས། བསམ་པ་ཀུན་སློང་ལ་རགས་ལས་པས་སྔར་ཀུན་སློང་གི་སྐབས་སུ་བཤད་ཟིན་ཡང་།
འདིར་བསམ་པ་དང་དུས་ཀྱི་ཁྱད་པར་གཉིས་ཀ་བསྟན་པས། སྐྱེས་བུ་ཆུང་འབྲིང་གཉིས་རང་དོན་དུ་ངན་སོང་དང་། འཁོར་བའི་འཇིགས་

༄༅། །པས་མཐོ་རིས་དང་ཐར་པའི་བདེ་འབྲས་འདོད་པས་གནས་སྐབས་ཇི་སྲིད་འཚོ་དང་། མཐར་ཐུག་རང་འབྲས་ཐོབ་པར་
སྐྱབས་སུ་འགྲོ་ལ། ཐེག་པ་ཆེན་པོས་མ༷་གྱུར༷་ནམ༷་མཁ༷འི་མཐ༷འི་བར་ཁྱབ༷་པའི་སེམ༷ས་ཅན༷་ཐམས་ཅད་ངན་སོང་དང་འཁོར་བའི་སྡུག་བསྔལ་རྣམས་
ལས་ཐར་ཏེ། སངས་རྒྱས་ཀྱི་སར་བསྒྲལ་བར་འདོད་པའི་བསམ་པས། དུས་བྱང་ཆུབ་མ་ཐོབ་བར་སྐྱབས་སུ་འགྲོ་བ་སྟེ། ལམ་སྒྲོན་ལས། 
གང་ཞིག་ཐབས་ནི་གང་དག་གི། །འཁོར་བའི་བདེ་བ་ཙམ་དག་ལ། །རང་ཉིད་དོན་དུ་གཉེར་བྱེད་པ། །སྐྱེས་བུ་དེ་ནི་ཐ་མར་ཤེས། །སྲིད་པའི་
བདེ་ལ་རྒྱབ་ཕྱོགས་ཤིང་། །སྡིག་པའི་ལས་ལས་ལྡོག་བདག་ཉིད། །གང་ཞིག་རང་ཞི་ཙམ་དོན་གཉེར། །སྐྱེས་བུ་དེ་ནི་འབྲིང་ཞེས་བྱ། །རང་
རྒྱུད་གཏོགས་པའི་སྡུག་བསྔལ་གྱིས། །གང་ཞིག་གཞན་གྱི་སྡུག་བསྔལ་དག །ཡང་དག་ཟད་པར་ཀུན་ནས་འདོད། །སྐྱེས་བུ་དེ་ནི་མཆོག་

ཡིན་ནོ། །ཞེས་སོ། །གཉིས་པ་ཁྱད་པར་བ་ནི། རྡོ་རྗེ་ཐེག་པའི་ལུགས་ལ་གཞན་དོན་དུ་ཚེ་གཅིག་གིས་ཟུང་འཇུག་རྡོ་རྗེ་འཆང་ཐོབ་འདོད་ཀྱི་
གུས་པ་མི་ཕྱེད་པས་སངས་རྒྱས་ཀྱི་སྐུ་དང་ཡེ་ཤེས་མཛད་ཕྲིན་གཞལ་དུ་མེད་པ་རང་རྒྱུད་ལ་སྒྲིབ་མེད་མངོན་གྱུར་གྱི་བར་དང་། ཆོས་ཁྱད་པར་
རྫོགས་ཆེན་ལུགས་ལ་གཞན་དོན་དུ་ཆེས་མྱུར་བར་སྟན་ཐོག་གཅིག་ནས་གདོད་མའི་མགོན་པོ་ཐོབ་འདོད་པས་བྲལ་ཐོབ་བསླུ་བ་སྤང་བ་འབྲས་བུའི་
སྐྱབས་གནས་དངོས་ལ་རེག་པའི་བར་དུ་སྐྱབས་སུ་འགྲོ། དེ་དག་མདོ་སྔགས་ཀྱི་རིགས་ཅན་སོ་སོའི་བསམ་པ་དང་དུས་ཀྱི་ཁྱད་པར་གཉིས་
དང་༑ སྔར་སྨོས་པའི་ཡུལ་གྱི་ཁྱད་པར་དང་བཅས་འདི་གསུམ་ལ་ཁྱད་པར་སུམ་ལྡན་གྱི་སྐྱབས་འགྲོ་ཞེས་སྔ་རབས་སྙན་བརྒྱུད་འཛིན་པ་དག་
གིས་བཞེད་དོ། །བཞི་པ་ཇི་ལྟར་སྐྱབས་སུ་འགྲོ་ཚུལ་ལ། ཐོག་མར་ཆོ་ག་ལ་བརྟེན་ནས་སྡོམ་པ་ལེན་ཚུལ། བར་དུ་སྐྱབས་སུ་འགྲོ་ཚུལ་

༄༅། །དངོས་བཤད་པ། ཐ་མ་ཇི་ལྟར་སྐྱོབ་པའི་ཚུལ་དང་གསུམ། དང་པོ་ཆོ་ག་ལ་བསྟེན་ནས་སྡོམ་པ་ལེན་ཚུལ་ལ། ཐུན་མོང་ཁྱད་
པར་གཉིས། ཐུན་མོང་གི་ཆོ་ག་ནི། དང་པོ་སློབ་མས་སློབ་དཔོན་ལ་གསོལ་བ་གདབ། སློབ་དཔོན་གྱིས་རྟེན་གྱི་སྤྱན་སྔར་མཆོད་པ་འབུལ་བ་
སྔོན་དུ་བཏང་ངམ། མ་འཛོམ་ན་མཆོག་གསུམ་ནམ་མཁར་དམིགས་ཏེ། ཡིད་ཀྱིས་ཕྱག་མཆོད་ཕུལ་ལ། སློབ་དཔོན་གྱི་རྗེས་སུ་སློབ་
མས༑ དགོངས་གསོལ་སྔོན་དུ་འགྲོ་བས། སྙིང་ཐག་པ་ནས་སྐྱབས་འགྲོ་ལན་གསུམ་བྱ་བའོ། །གཉིས་པ་ཁྱད་པར་ཅན་གྱི་ཆོ་ག་ལ། 
སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི། དགེ་བའི་བཤེས་གཉེན་བསྟན་དུ་རུང་བ་ལ། མཎྜལ་དང་མེ་ཏོག་ཕུལ། གསོལ་བ་
གདབ་པས། །བཤེས་གཉེན་དེས། སློབ་མ་ཐེག་པ་ཆེན་པོའི་རིགས་དང་ལྡན་ཞིང་། སྣོད་ལྡན་དུ་འདུག་ན་ཁས་བླངས་ཤིང་ནུབ་དང་པོར་

དཀོན་མཆོག་གི་རྟེན་བཀྲམ། མཆོད་པ་བཤམས་ལ། སློབ་མར་སྐྱབས་སུ་སོང་བའི་ཕན་ཡོན་དང་། མ་སོང་བའི་ཉེས་དམིགས་བཤད་དོ། །
གཉིས་པ་དངོས་གཞི་ནི། ནུབ་གཉིས་པ་ལ། དང་པོ་མདུན་ན་བཞུགས་པའི་ཡུལ་ལ་དཀོན་མཆོག་དངོས་ཀྱི་འདུ་ཤེས་བསྐྱེད་ནས། ཕྱག་
དང་མཆོད་པ་ཕུལ་བ་ཐོག་མར་སློབ་དཔོན་གྱི་སྔ་མ་བཞིན་མཛད་པའི་རྗེས་སུ། སློབ་མས་དེ་བཞིན་དུ་བྱ་ཞིང་དགོངས་གསོལ་སྔོན་དུ་ལན་གཅིག་
སོང་ནས། བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ། བྱང་ཆུབ་སྙིང་པོ་མཆིས་ཀྱི་བར་སོགས་ནས་སྐྱབས་སུ་མཆི་ཞེས་ལན་
གསུམ་བརྗོད། དེ་ནས་མངོན་རྟོག་ཀྱི་ཡུལ་སྤྱན་དྲངས་ལ། མངོན་སུམ་དང་འདྲ་བར་དམིགས་ཏེ། ཕྱག་མཆོད་ཕུལ་ལ། ཅི་བྱེད་ཁྱེད་
མཁྱེན་སྙམ་པའི་བསམ་པས། གོང་ལྟར་སྐྱབས་འགྲོ་ལན་གསུམ་བརྗོད་པའི་ཐ་མ་ལ་སྐྱབས་སྡོམ་ཐོབ་བྱུང་སྙམ་པའི་ཐོབ་ཤེས་བསྐྱེད། 

༄༅། །དེ་ནས་དེ་ཁོ་ན་ཉིད་ཀྱི་ཡུལ་ལ། འཁོར་གསུམ་ཡོངས་སུ་དག་པའི་ཚུལ་གྱིས་ཕྱག་མཆོད་ཕུལ་ལ། སྐྱབས་སུ་འགྲོ་བ་ནི། 
ཆོས་ཐམས་ཅད་གདོད་ནས་བདག་མེད་ཅིང་ཅིའི་ངོ་བོར་ཡང་མ་གྲུབ་པས། སངས་རྒྱས། ཆོས། དགེ་འདུན་ཡང་དེ་བཞིན་དུ་མཐོང་བར་བྱ་བ་མི་
ཟད་པའི་སྐྱབས་དང་། །རྟག་པ་གཡུང་དྲུང་གི་སྐྱབས་ཡིན་ཏེ། མ་དྲོས་པས་ཞུས་པའི་མདོ་ལས། ཟང་ཟིང་མེད་པའི་སེམས་ཀྱིས་སྐྱབས་
སུ་སོང་བ་གང་ཞེ་ན། ཆོས་ཐམས་ཅད་མེད་པར་ཤེས་ནས་གཟུགས་སུ་མ་ཡིན། མཚན་དུ་མ་ཡིན། ཆོས་སུ་མ་ཡིན་པར་སངས་རྒྱས་ཡང་
དག་པར་མཐོང་བ་ནི། སངས་རྒྱས་ལ་སྐྱབས་སུ་སོང་བའོ། །ཆོས་ཐམས་ཅད་ཆོས་ཀྱི་དབྱིངས་ཀྱི་རྗེས་སུ་སོང་བར་མཐོང་བ་ནི། ཆོས་ལ་
སྐབས་སུ་སོང་བའོ། །འདུས་བྱས་དང་། འདུས་མ་བྱས་གཉིས་སུ་མེད་པར་མཐོང་བ་ནི། དགེ་འདུན་ལ་སྐྱབས་སུ་སོང་བའོ། །ཞེས་

གསུངས་སོ། །གསུམ་པ་རྗེས་ཀྱི་ཆོ་ག་ནི། ནུབ་ཐ་མར། དཀོན་མཆོག་ལ་བཏང་རག་གི་ཕྱག་དང་མཆོད་པ་ཡུལ། དགེ་རྩ་བྱང་ཆུབ་ཏུ་བསྔོ་
བའོ༑ །འདི་ནི་ཀཿཐོག་སྔ་རབས་པས་མཉམ་མེད་དྭགས་པོའི་ཕྱག་བཞེས་བཞིན་མཛད་སྲོལ་ཡོད་པས་དེ་བཞིན་ཉིན་གསུམ་གྱི་དབང་དུ་བྱས་ལ། 
བསྡུ་ན་ཐམས་ཅད་མཁྱེན་པ་འཇིགས་མེད་ཀུན་བཟང་རྣམ་རྒྱལ་ཞལ་རྒྱུན་ལ། ཉིན་གཅིག་གི་དབང་དུ་མཛད་ནས། སྦྱོར་བ་རྟེན་གྱི་དྲུང་དུ་མཆོད་པ་
ལེགས་པར་བཤམས། དེའང་མདུན་བཞུགས་ཀྱི་ཡུལ་ལ་མངོན་རྟོགས་ཀྱི་ཡུལ་སྤྱན་དྲངས་ཏེ། གཉིས་མེད་དུ་བལྟ། དེ་ཁོ་ན་ཉིད་ཀྱི་ཡུལ་ལ་
འཁོར་གསུམ་དག་པས་ཕྱག་མཆོད་བྱེད་དུ་བཅུག་ལ། དངོས་གཞི་དགོངས་གསོལ་སྔོན་དུ་ལན་གཅིག་འགྲོ་བས། སྔ་མ་ལྟར་བདག་མིང་འདི་
སོགས་ནས་བྱང་ཆུབ་སྙིང་པོ་སོགས་ལན་གསུམ་བརྗོད་པའི་ཐ་མ་ལ་སྐྱབས་སྡོམ་ཐོབ་ཤེས་བསྐྱེད་དུ་བཞུགས་འཇུག་བསླབ་བྱ་དང་ཕན་ཡོན་

༄༅། །བརྗོད༑ གཏང་རག་གི་ཕྱག་དང་། དགེ་རྩ་བསྔོ་བས་རྒྱས་གདབ་པའོ། །གཉིས་པ་བར་དུ་སྐྱབས་སུ་འགྲོ་ཚུལ་དངོས་བཤད་
པ་ལ། །ཐོག་མར་ཚོགས་ཞིང་གསལ་འདེབས་པ་ནི། མཆོག་གསུམ་ཐུགས་རྗེས་མ་དོར་བརྩེ་བས་ཟུངས༔ །ཞེས་པས་ཚོགས་ཞིང་རྒྱས་བསྡུས་
གཉིས་ལས། རྒྱས་པ་ནི། ཕྱི་མཚན་ཉིད་ཀྱི་ལུགས་ལ། སྐྱབས་ཡུལ་གྱི་གཙོ་བོར་སངས་རྒྱས་སྒོམ། དེ་ལ་ཆོས་དང་དགེ་འདུན་གྱིས་
བསྐོར་ཏེ་བཞུགས་པ་གསལ། ནང་གསང་སྔགས་ཀྱིས་ལུགས་ལ་སྐྱབས་ཡུལ་གཙོ་བོ་བླ་མ་སྒོམ། དེ་ལ་དཀོན་མཆོག་གསུམ་ཡི་དམ་
མཁའ་འགྲོ་ཆོས་སྐྱོང་གི་བསྐོར་ཏེ་དཀོན་མཆོག་དྲུག་སྒོམ་པ་ཡིན། འདིར་ཕྱི་མ་ལྟར་ལ། སྟོང་པའི་ངང་ལས་མདུན་གྱི་ནམ་མཁར་མི་འཇིགས་
སེང་གེ་བཞི་བཞིས་ཉེ་བར་བཏེགས་པའི་དགོས་འདོད་ཀུན་སྩོལ་རིན་པོ་ཆེ་སྣ་ཚོགས་ལས་གྲུབ་པའི་ཁྲི་ཡངས་ཤིང་རྒྱ་ཆེ་བ་རིན་པོ་ཆེའི་དྲྭ་བས་ཁྲི་ཁེབས་

བྱས་པ། དེའི་སྟེང་དུ་འཁོར་བའི་སྐྱོན་གྱིས་མ་གོས་ཤིང་ཡེ་ཤེས་རང་གསལ་དུ་གནས་པ་མཚོན་པའི་ཉི་ཟླ་པདྨའི་གདན་སུམ་བརྩེགས་ཀྱི་སྟེང་དུ་
དར་སྣ་ཚོགས་བལྟབ་པའི་ཁྲི་ལ། དཀོན་མཆོག་ཀུན་འདུས་ཀྱི་ངོ་བོ་རྩ་བའི་བླ་མ་ལ། རྣམ་པ་སློབ་དཔོན་ཆེན་པོ་པདྨ་འབྱུང་གནས། སྐུ་མདོག་
སྐྱོན་བྲལ་ཐུགས་རྗེ་རྗེས་ཆགས་ཀྱིས་དཀར་ལ་དམར་བའི་མདངས་ཆགས་པ། ཆོས་སྐུ་ཐིག་ལེ་ཉག་གཅིག་གི་ཞལ་གཅིག །ཐབས་ཤེས་ཟུང་
དུ་འཇུག་པའི་ཕྱག་གཉིས། མི་གནས་མྱང་འདས་ཀྱི་སར་བཞུགས་པའི་བརྡར་ཞབས་ཟུང་གཉིས་མཉམ་པའི་རྡོ་རྗེ་སྐྱིལ་ཀྲུང་གིས་བཞུགས་པ། 
ཕྱག་གཡས་རིག་སྟོང་གཉིས་མེད་ཀྱི་ངོ་བོ་རྡོ་རྗེ། སྐུ་ལྔ་དང་རིགས་ལྔ་མཚོན་པས་རྩེ་ལྔ་པ་ཐུགས་ཀར་སྡིགས་འཛུབ་ཀྱིས་བསྣམས་ཤིང་།
གཡོན་མཉམ་བཞག་གི་ཕྱག་རྒྱས་བདེ་སྟོང་གཉིས་མེད་ཀྱི་བཅུད་ཀྱིས་གཏམས་པའི་བྷནྡྷ། འཆི་མེད་བདུད་རྩིའི་བཅུད་སྩོལ་ཚེ་བུམ་དཔག་

༄༅། །བསམ་ལྗོན་པའི་ཁ་རྒྱན་ཅན་བསྣམས་ཤིང་། སྐུ་ལ་རྡོ་རྗེའི་གསང་གོས་དཀར་པོ། འདུང་མ་དམར་པོ། ཕོད་ཆེན་མཐིང་
ནག་ཆོས་གོས་རྣམ་གསུམ། ཟ་བེར་དང་བཅས་གསོལ་ཞིང་། དབུ་ལ་པད་ཞྭ་རྡོ་རྗེ་ལྡེམ་སྒྲོས་མཚན་པ་མནབས་ཤིང་། གྲུ་མོར་གསང་
ཡུམ་སྦས་པའི་ཚུལ་ཅན་རྡོ་རྗེ་ཁ་ཊཱཾ་མེ་ལོང་དྲི་ལ་འཕན་གྱིས་བརྒྱན་པ་བསྣམས་ཤིང་། ཐེག་རིམ་དང་དབང་བཞི་ཡོངས་སུ་རྫོགས་པའི་ཆས་
དང་༑ འཁོར་བ་མ་སྤངས་རྒྱན་དུ་ཆེ་བའི་ཡོན་ཏན་ལྷུན་གྲུབ་ཀྱིས་བརྡར་སྐུ་ལ་དར་དང་རིན་པོ་ཆེ་སྣ་ཚོགས་པའི་རྒྱན་གྱིས་ཀླུབས་པའི་བདག་ཉིད་
དུ་བཞུགས་པར་བསམ། དེའི་སྤྱི་བོར་བརྒྱུད་པའི་བླ་མ་རྣམས་ཀུན་ཏུ་བཟང་པོའི་བར་ཐོ་བརྩེགས་སུ་བསྒོམ། དེ་ལ་བསྒྲུབ་རྒྱུད་ཀྱི་བླ་མ་རྣམས་
ཀྱིས་སྤྲིན་དཔུང་གཏིབས་པ་ལྟར་བསྐོར་ནས་བཞུགས་པ། དེའི་གཡས་སུ་རྟ་མཆོག་བརྒྱད་ཀྱིས་བཏེགས་པའི་ཁྲི་དེ་འདྲ་བའི་སྟེང་དུ། སྟོན་

པ་བཅོམ་ལྡན་འདས་སངས་རྒྱས་ཤཱཀྱ་ཐུབ་པ་ལ། ཕྱོགས་བཅུ་དུས་གསུམ་གྱི་སངས་རྒྱས་རྣམས་ཀྱིས་བསྐོར་ནས་བཞུགས་པ། དེའང་ངོ་བོ་ཆོས་
སྐུ་ལས་མ་གཡོས་ཤིང་། རྣམ་པ་ལོངས་སྤྲུལ་གྱི་མཚན་དཔེ་དུ་མས་སྤྲས་པ། དེའི་གཡོན་དུ་ཤང་ཤང་བརྒྱད་ཀྱིས་བཏེགས་པའི་ཁྲི་ལ། རིགས་
གསུམ་མགོན་པོ་ལ་འཕགས་པའི་དགེ་འདུན་གྱིས་བསྐོར་བ། དེའང་རང་བཞིན་བླ་ན་མེད་པའི་བྱང་ཆུབ་སེམས་དཔའ་མ་ལས་ཕྱིར་མི་ལྡོག་པའི་
བྱང་སེམས། རྣམ་པ་རབ་ཏུ་བྱང་བའི་ཆ་ལུགས་ཅན། དེའི་རྒྱབ་ཏུ་རྨ་བྱ་བརྒྱད་ཀྱིས་བཏེགས་པའི་ཁྲི་སྟེང་དུ། སྡེ་སྣོད་གསུམ་དང་རྒྱུད་
སྡེ་དྲུག་གིས་བསྡུས་པའི་དམ་ཆོས་གསེར་གྱི་ཤོག་གུ་ལ། བཻ་ཌཱུརྻ་ཞུན་མས་རང་ནན་དུ་བྲིས་པའི་གསུང་རབ་གླེགས་བམ་རི་བོ་ལྟ་བུ་འཁྲིགས་
པ༑ དེའང་ངོ་བོ་དོན་དམ་ཆོས་ཀྱི་དབྱིངས་ལས་མ་གཡོས་ཤིང་། རྣམ་པ་གསུངས་རབ་གླེགས་བམ་རང་སྒྲ་གྲགས་པ། མདུན་དུ་གླང་ཆེན་

༄༅། །ཆེན་བརྒྱད་ཀྱིས་བཏེགས་པའི་ཁྲི་ལ། རང་གི་ཡི་དམ་གང་ཡིན་དེ་བསྒོམ་མམ། ཡི་དམ་ཀུན་འདུས་ཀྱི་ངོ་བོ་རྡོ་རྗེ་སེམས་དཔའ་
ལ་རྒྱུད་སྡེ་བཞི་འམ་དྲུག་གི་དཀྱིལ་འཁོར་ལྷ་ཚོགས་རྣམས་ཀྱིས་བསྐོར་ནས་བཞུགས་པ། དེའང་ངོ་བོ་ཆོས་སྐུ་ལས་མ་གཡོས་ཤིང་། རྣམ་པར་རྒྱལ་
བ་ཞི་ཁྲོའི་དཀྱིལ་འཁོར་དུ་སྣང་བའོ། །དེ་དག་གི་ཕྱི་རོལ་དུ་མཁའ་འགྲོ་ཆོས་སྐྱོང་གིས་བསྐོར་བ། དེ་ཡང་རང་བཞིན་དེ་ཁོ་ན་ཉིད་ལས་མ་གཡོས་
ཤིང་༑ རྣམ་པ་མཁའ་འགྲོ་ཆོས་སྐྱོང་གིས་བསྟན་པ་བསྲུང་བའོ། །དེ་ཐམས་ཅད་ཀྱང་ཆུ་ཟླ་ར་ཟ་འཇའ་ཚོན་གཟུགས་བརྙན་ལྟ་བུ་སྣང་ལ་རང་
བཞིན་མེད་པ་འོད་ཀྱི་ཕུང་པོ། བཀྲ་དཔུང་ངེ། ཐིབས་སེ། གྱི་ལེ་བ། ལམ་མེ་བ། རང་ལ་ཞལ་གྱིས་ཕྱོགས། སྤྱན་གྱིས་གཟིགས། 
ཐུགས་ཀྱིས་དགོངས་ནས་བཞུགས་པར་བསྒོམ། བསྡུ་ན་ཀུན་འདུས་ནོར་བུའི་ལུགས་ཞེས། གོང་ལྟར་བླ་མ་དང་གཉིས་སུ་མེད་པའི་ཨོ་

རྒྱན་ཆེན་པོ་སྐྱབས་གནས་རྒྱ་མཚོའི་སྤྱི་དཔལ་དུ་བཞུགས་ཤིང་། སྐུ་ལས་འཕྲོས་པའི་འཇའ་ཟེར་འོད་ཐིག་གི་ཀློང་ན། ཕྱོགས་བཅུའི་སངས་རྒྱས་
བྱང་སེམས་ཀྱིས་བསྐོར་ནས་སྣང་སྲིད་ཐམས་ཅད་བླ་མའི་དཀྱིལ་འཁོར་གྱི་རྣམ་རོལ་དུ་སྐད་ཅིག་གིས་སད་པར་སྒོམས་པ་སྟེ། སྒྱུ་འཕྲུལ་ལས། 
རང་རིག་མཐའ་དབུས་མེད་པའི་དཀྱིལ། །ཡེ་ཤེས་བཞི་འཕྲོ་འཁོར་ལོའི་ཚུལ། །ཞེས་སོ། །དེ་ལྟར་མཆོག་གསུམ་གྱི་སྐྱབས་ཡུལ་རྒྱས་
བསྡུས་གང་རུང་བསྒོམ་པའི་དྲུང་དུ། རང་དང་། རང་གི་གཡས་གཡོན་དུ་རྩ་བའི་ཕ་མ་གཉིས། མདུན་དུ་དགྲ་གདོན། མཐའ་བསྐོར་དུ་མ་
གྱུར་འགྲོ་བ་རིགས་དྲུག་གི་སེམས་ཅན་ཐམས་ཅད་འཁོད་དེ། རང་གཞན་ཀུན་གྱི་ལུས་གུས་པས་ཐལ་མོ་སྦྱར། ངག་གུས་པས་སྐྱབས་གསོལ་
ཡིད་གུས་པས་བླ་མ་དཀོན་མཆོག་གི་ཡོན་ཏན་དྲན་པའི་དད་མོས་གདུང་ཤུགས་དྲག་པོས་སེམས་ཅན་ཐམས་ཅད་སྐྱབས་ཀྱི་མཐར་ཐུག་དཀོན་

༄༅། །མཆོག་ཀུན་འདུས་ཀྱི་ངོ་བོ་བླ་མ་སངས་རྒྱས་ཀྱི་གོ་འཕང་མྱུར་དུ་ཐོབ་པའི་ཆེད་དུ། དུས་འདི་ནས་བཟུང་སྟེ་བྱང་ཆུབ་མ་ཐོབ་ཀྱི་
བར༑ བླ་མ་དཀོན་མཆོག་རིན་པོ་ཆེ་ཁྱེད་ལ་བསྟེན། །ཁྱེད་ལ་འབུལ། ཁྱེད་སྒྲུབ། ཁྱེད་ལས་གཞན་པའི་སྐྱབས་དང་སྐྱོབ་པ། མགོན་དང་
དཔུང་གཉེན། རེ་ས་སྐྱབས་གནས་བདག་གཞན་ལ་མེད་ངེས་པ་ལགས་པས། རང་གཞན་གྱི་ལུས་ལོངས་སྤྱོད་ཁ་རྗེ་དབང་ཐང་བསགས་པ་ཡོ་
བྱད་དང་བཅས་པ་འབུལ། ན་ཚ་སྡུག་བསྔལ་ཅི་བྱུང་ཡང་བླ་མ་དང་དཀོན་མཆོག་ཐུགས་རྗེའི་བདག་ཉིད་ཅན་ཁྱེད་རྣམས་ཀྱིས་འགྲོ་བ་རིགས་དྲུག་
སེམས་ཅན་ཐམས་ཅད་ལ་ཐུགས་རྗེའི་ཕྱག་གིས་མི་དོར་བའི་བརྩེ་བ་ཆེན་པོས་མྱུར་དུ་ཟུངས་ཨང་སྙམས་པ། ཤའི་གཏིང་། རྐང་གི་ཁོངས། སྙིང་
གི་དཀྱིལ་ནས་ཡང་ཡང་བསྒོམ་པར་བྱ། དེའང་ཕ་མ་ལས་དགྲ་གདོན་གལ་ཆེ་བར་བསྒོམ་དགོས་པའི་རྒྱུ་མཚན་ཅི་ཡིན་སྙམ་ན། རང་རེ་ཐེག་

ཆེན་གྱི་སྒོར་ཞུགས་པས་སེམས་ཅན་ཐམས་ཅད་ལ་བྱམས་སྙིང་རྗེ་སྙོམས་པར་བསྒོམ་དགོས་ཤིང་། ཁྱད་པར་ཚོགས་རྒྱ་ཆེར་རྫོགས་ཤིང་དགེ་རྩ་
རྩ་ཆུད་མི་ཟ་བའི་ཆེད་དུ་བཟོད་པ་བསྒོམ་དགོས། བཟོད་པ་དེའང་། ཞེ་སྡང་སྐྱེ་ཡུལ་མེད་ན་མི་འབྱུང་བས། དགྲ་བགེགས་ཀྱིས་གནོད་པ་ལ་
བརྟེན་ནས་བཟོད་པའི་དཀའ་ཐུབ་སྐྱེ་བ་ཡིན་པ་དང་། ལེགས་པར་བརྟགས་ན་ཆོས་ཕྱོགས་ནས་ཕ་མ་ལས་ཀྱང་དགྲ་གདོན་དྲིན་ཆེ་སྟེ། ཕ་མས་
ཚེ་འདིའི་གཡོ་ཐབས་བསླབས་ནས་ཕྱི་མ་ངན་སོང་གི་གཏིང་ནས་མི་ཐར་བ་ཞིག་བྱེད། །དགྲ་བགེགས་ཀྱིས་ལོག་སྒྲུབ་བྱེད་པ་ལ་མ་ཁྲོ་ན་བཟོད་པའི་
རྟེན་དུ་འགྱུར། ནོར་རྫས་འབྲལ་བས་ཆགས་ཞེན་གྱི་གཞི་མེད། ན་ཚ་སོགས་སྡུག་བསྔལ་བཏང་བས་སྔར་བྱས་ཀྱི་སྡིག་པ་འབྱངས་ཏེ། དཔེ་
དགེ་སློང་དཔལ་མོ་ཀླུ་གདོན་གྱིས་ཉེན་ནས་སྤྱན་རས་གཟིགས་བསྒྲུབས་པ་བཞིན་ནོ། །དེ་སྐད་དུ། ཀུན་མཁྱེན་ཆེན་པོས། འཚོ་བས་ཉེན་ནས་

༄༅། །ཆོས་དང་འཕྲོད་པ་དེ། །ཐར་ལམ་རྙེད་པས་གནོད་བྱེད་བཀའ་དྲིན་ཆེ། སྡུག་བསྔལ་ཡིད་བྱུང་ཆོས་དང་འཕྲད་པ་དེ། །གཏན་
བདེ་རྙེད་པས་སྡུག་བསྔལ་བཀའ་དྲིན་ཆེ། །མི་མིན་གནོད་པས་ཆོས་དང་འཕྲད་པ་དེ། །འཇིགས་མེད་རྙེད་པས་འདྲེ་གདོན་བཀའ་དྲིན་ཆེ། །མི་
སོགས་སྡང་བས་ཆོས་དང་འཕྲད་པ་དེ། །ཕན་བདེ་རྙེད་པས་སྡང་བྱེད་བཀའ་དྲིན་ཆེ། །རྐྱེན་ངན་དྲག་པོས་ཆོས་དང་འཕྲད་པ་དེ། །འགྱུར་མེད་ 
ལམ་རྙེད་རྐྱེན་ངན་བཀའ་དྲིན་ཆེ། །གཞན་གྱིས་བསྐུལ་བས་ཆོས་དང་འཕྲད་པ་དེ། །སྙིང་པོའི་དོན་རྙེད་བསྐུལ་མཁན་བཀའ་དྲིན་ཆེ། །མཉམ་
དུ་དྲིན་གཟོ་དགེ་བ་དེ་ལ་བསྔོ། །ཞེས་སོ། །དེ་ལྟ་བུའི་དོན་ལ་བསམ་ནས་བློ་སྦྱོང་ཡང་ཡང་བྱ། དེའང་གོང་དུ་བསྟན་པ་བཞིན། ཐུན་མོང་
ཐེག་པའི་ལུགས་ལྟར་ན་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་སྒྲུབ་པའི་གྲོགས་སུ་ཁས་བླངས་ཤིང་དམ་བཅའ་དགོས། 

སྔགས་ལྟར་ན་སྒོ་གསུམ་བླ་མ་ལ་འབུལ་ཞིང་བྱིན་བརླབས་ཞུ། ཡི་དམ་ལ་བརྟེན་ཞིང་དངོས་གྲུབ་བསྒྲུབ། མཁའ་འགྲོ་དང་ཆོས་སྐྱོང་ལ་གྲོགས་
སུ་མོས་ཏེ། ར་མདའ་སྦྲན་སྙམ་དུ་དམ་བཅའ། རྫོགས་ཆེན་ལྟར་ན་སྣང་གྲགས་རྟོགས་གསུམ་བླ་མའི་སྐུ་གསུང་ཐུགས་ཀྱི་རང་བཞིན་དང་
གཉིས་སུ་མེད་པར་ཤེས་པས་སྐྱབས་སུ་འགྲོ་བར་དམ་བཅའ། གཞན་ཡང་འགྲོ་བ་བཞི་དང་བྲལ་བ་ཞིག་དགོས་པས། འཇིགས་པས་འགྲོ་བ། 
སྲོག་ལ་གཏུགས་ཚེ་སྐྱབས་འགྲོ་སྤང་བ་དང་། འདུན་པས་འགྲོ་བ། བདེ་སྐྱིད་ལོངས་སྤྱོད་ཆེད་སྤང་བ་དང་། ཞེ་སྡང་གིས་འགྲོ་བ་དགྲ་དང་
འཕྲད་ཚེ་སྤང་བ་དང་། གཏི་མུག་གིས་འགྲོ་བ། སྐྱོན་ཡོན་བླང་དོར་མི་ཤེས་པས་སྤང་བ་སྟེ། འགྲོ་བ་བཞི་དང་བྲལ་བར་དམ་བཅའ་བཞིན་
དད་གུས་གདུང་ཤུགས་རྩེ་གཅིག་པས། ངག་ཏུ། འཇིགས་རུང་ངན་འགྲོའི་གཡང་ས་ཡ་ང་བས༔ རྟེན་གྱི་མཆོག་གྱུར་དཀོན་མཆོག་ལྷ་ལ་

༄༅། །སྐྱབས༔ མ་གྱུར་ནམ་མཁའི་མཐའ་ཁྱབ་སེམས་ཅན་རྣམས༔ མཆོག་གསུམ་ཐུགས་རྗེས་མ་དོར་བརྩེ་བས་ཟུངས༔ ཞེས་
ཡང་ཡང་བརྗོད། སྐབས་འདིར་ཕྱག་དང་སྐྱབས་འགྲོ་ལྷན་ཅིག་ཐུན་བཅད་དེ་བྱ་བ་ཕྱག་ལེན་ཡིན་པས། རང་གཞན་ཀུན་གྱིས་ལོ་ཡག་གི་སྙེམ་རླུང་
གིས་བསྐྱེད་པ་བཞིན་དུ་ཕྱག་འཚལ་བར་སྒོམ་ལ། སྐབས་སུ་བདག་དང་འགྲོ་བ་མ་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་
བླ་མ་ལ་སྐྱབས་སུ་མཆིའོ། །སངས་རྒྱས་ལ་སྐྱབས་སུ་མཆིའོ། །ཆོས་ལ་སྐྱབས་སུ་མཆིའོ། །དགེ་འདུན་ལ་སྐྱབས་སུ་མཆིའོ། །བླ་མ་ཡི་
དམ་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པ་རྣམས་ལ་སྐྱབས་སུ་མཆིའོ། །ཞེས་འབུམ་ཕྲག་སོགས་མ་གྲུབ་པར་གསོགས་
པར་བྱ། དེ་ནི་བརྡ་ལས་ཐོབ་པ་ཀུན་རྫོབ་ཏུ་དམིགས་པ་དང་བཅས་པ་རྒྱུའི་སྐྱབས་འགྲོ་ཡིན། མཐར་ཐུན་བསྡུ་ཚེ། སླར་ཡང་མོས་གུས་བྱས་

པའི་རྐྱེན་གྱིས། །སྐྱབས་ཡུལ་གྱི་ཐུགས་ཀའི་འོད་ཟེར་བདག་གཞན་ལ་ཕོག་པས་སྒྲིབ་གསུམ་དག །རང་གནས་ཀྱི་ཡེ་ཤེས་མངོན་དུ་གྱུར། སེམས་
ཅན་ཐམས་ཅད་ཀྱི་སེམས་ཟག་མེད་ཆོས་སྐུ་དང་། ལུས་ཟག་མེད་འཇའ་སྐུར་སངས་རྒྱས་ཏེ་དག་པའི་ཞིང་དུ་སོང་བར་བསམ་ལ། ཆགས་ཞིང་གི་
མཁའ་འགྲོ་ཆོས་སྐྱོང་ཐམས་ཅད་འོད་དུ་ཞུ་ནས། ཡི་དམ་ལ་ཐིམ། ཡི་དམ་དགེ་འདུན། དགེ་འདུན་ཆོས། ཆོས་སངས་རྒྱས། སངས་
རྒྱས་བླ་མ། བླ་མ་ཐམས་ཅད་རྩ་བའི་བླ་མ་ལ་བསྡུ། རྩ་བའི་བླ་མ་རང་གི་སྤྱི་བོ་ནས་རྩ་དབུ་མའི་ནང་དུ་མར་བྱོན་ནས་སྙིང་གི་དཀྱིལ་དུ་བཞུགས་
བླ་མའི་ཐུགས་དང་རང་སེམས་དབྱེར་མེད་ངང་། སྐྱབས་སུ་འགྲོ་བྱ་འགྲོ་བྱེད་ཐམས་ཅད་རང་གི་སེམས་ཀྱི་ཆོ་འཕྲུལ། སེམས་ཉིད་གང་དུའང་མི་
དམིགས་པ་སྤྲོས་པ་དང་བྲལ་བའི་རང་བབས་བསལ་བཞག་འཛིན་མེད་གུ་ཡངས་སུ་བསྐྱངས་པས་སྐྱེ་མེད་དོན་གྱི་གནས་ལུགས་ཁོངས་སུ་ཆུད་

༄༅། །པ་ནི། དོན་དམ་པའི་སྐྱབས་འགྲོ་སྟེ་མཐར་ཐུག་ཆོས་ཉིད་ཀྱིས་ཐོབ་པ་སྨོན་པ་མེད་པ་འབྲས་བུའི་སྐྱབས་འགྲོའོ། །དེ་
ལྟར་ཡང་། ཡུམ་བར་པ་ལས། རབ་འབྱོར་གང་ལ་སངས་རྒྱས་ཀྱང་མི་དམིགས་ལ། །ཆོས་དང་དགེ་འདུན་ཡང་མི་སེམས་ན་འདི་ཡང་དག་
པའི་སྐྱབས་འགྲོའོ། །ཞེས་དང་། རྡོ་རྗེ་གཅོད་པ་ལས། གང་དག་ང་ལ་གཟུགས་སུ་མཐོང་། །གང་དག་ང་ལ་སྒྲར་ཤེས་པ། །ལོག་
པའི་ལམ་དུ་ཞུགས་པ་ཡིན། །སྐྱེ་བོ་དེ་དག་ང་མི་མཐོང་། །ཞེས་སོ། །མཐར་འཇམ་དཔལ་དཔའ་བོ་སོགས་དང་། དགེ་བ་འདི་ཡིས་སོགས་
བསྔོ་སྨོན་དང་། དུས་དང་རྣམ་པ་ཐམས་ཅད་དུ་སེམས་དྲན་ཤེས་དང་མ་བྲལ་བའི་ངང་ནས། སྐྱབས་ཡུལ་གྱི་ལྷ་ཚོགས་འགྲོ་ཚེ་ཕྲག་པ་གཡས་
ཀྱི་ནམ་མཁར་བསྒོམ། དེ་བསྐོར་བ་བྱེད་པའི་གནས་ཡིན། འདུག་ཚེ་སྤྱི་བོའི་ནམ་མཁར་བསྒོམ། དེ་གསོལ་བ་འདེབས་པའི་རྟེན་ཡིན། 

བཟའ་བཏུང་གི་ཚེ་མགྲིན་པའི་དབུས་སུ་བསྒོམ། དེ་ཅི་ཟ་ཅི་འཐུང་གི་ཕུད་མཆོད་ས་ཡིན། ཉལ་བའི་དུས་སྙིང་དབུས་སུ་བསྒོམ། དེ་འཁྲུལ་པ་
འོད་གསལ་དུ་སྦ་བའི་གནད་དོ། །དེ་ལྟར་འགྲོ་འདུག་ཟ་ཉལ་གྱི་སྤྱོད་ལམ་ཐམས་ཅད་ཀྱི་ཚེ་དཀོན་མཆོག་རིན་པོ་ཆེའི་སྣང་བ་དང་མི་འབྲལ་བར་ཕྱག་
མཆོད་སོགས་བྱའོ། །གསུམ་པ་ཐ་མ་ཇི་ལྟར་སྐྱོབ་པའི་ཚུལ་ནི། རྡོ་རྗེ་འཆང་ཀུན་བཟང་རྣམ་པར་རྒྱལ་བའི་ཞལ་རྒྱུན་ལ། སྔར་བཞིན་
ཁྱད་པར་སུམ་ལྡན་གྱི་སྒོ་ནས་ཐུན་བཅད་དེ་སྐྱབས་འགྲོའི་གྲངས་གསོགས་པ་ན་བཏགས་པ་བ་བརྗོད་པ་ཁས་ལེན་གྱི་སྐྱབས་འགྲོ་ཡིན། ཆོས་
ལ་ལམ་དུ་ཁས་བླངས་པ་ལྟར། རིམ་པ་དགུའི་ཆོས་གང་སྒྲུབ་ཐམས་ཅད་ནི། མཚན་ཉིད་པ་ལམ་རྗེས་སྒྲུབ་ཀྱི་སྐྱབས་འགྲོ་ཡིན། དེ་
ལྟར་ལམ་སྒྲུབ་པས་ཚུལ་ཇི་ལྟར་སྐྱོབ་ན། དགེ་བའི་བཤེས་གཉེན་སྡེའུ་ཟུར་པའི་ཞལ་ནས། སྐྱབས་གནས་ཀྱི་དམ་པ་དེ་ལ་སྐྱབས་སུ་

༄༅། །སོང་བས་སྐྱོབས་པ་ཅིས་སྐྱོབ་སྙམ་ན། སྐྱོབ་པ་ཆོས་ཀྱིས་སྐྱོབས། །ཆོས་ཀྱིས་ཇི་ལྟར་སྐྱོབ་ན། འཇིག་རྟེན་གྱི་
སྡུག་བསྔལ་ཐམས་ཅད་ཚེ་འདི་འབའ་ཞིག་དོན་དུ་གཉེར་བ་ལས་བྱུང་། དེ་ལ་འཆི་བ་རྗེས་སུ་དྲན་པས་སྐྱོབས། ངན་སོང་གསུམ་གྱི་སྡུག་
བསྔལ་ལ། ལས་དང་རྒྱུ་དང་འབྲས་བུ་བསྒོམ་པས་སྐྱོབས། འཁོར་བ་མཐའ་དག་གི་སྡུག་བསྔལ་ལ་སྐྱེས་བུ་འབྲིང་བསླབ་པ་གསུམ་དང་
བཅས་པས་སྐྱོབས། ཐེག་པ་དམན་པ་ལ་སྐྱེས་བུ་མཆོག་ཐབས་ཤེས་རབ་དང་བཅས་པས་སྐྱོབ་གསུངས་པ་ལྟར། ཐེག་པ་སོ་སོའི་རང་
ལམ་ཉམས་སུ་བླང་པས་ངན་སོང་འཁོར་བ་རང་དོན་ཡིད་བྱེད་ཀྱི་མཚན་རྟོག་གི་འཇིགས་པ་ཀུན་ལས། ད་ལྟ་ཉིད་ནས་སྐྱོབ་པས། སྐྱོབ་པ་
དངོས་དམ་པའི་ཆོས་ཡིན། ལས་དང་པོའི་དུས་སྒོ་གསུམ་མི་དགེ་བའི་ཕྱོགས་ལ་འཇུག་པ་ཆོས་པས་ན་ཆོས་ཏེ། སྐྱོན་ཕྱོགས་རེ་ཙམ་སྤང་

པ་དང་། ཡོན་ཏན་སྣ་རེ་ཙམ་སྒྲུབ་པའི་རྟོག་པ་གཉིས་གོང་ནས་གོང་འཕེལ་དུ་བྱེད་པ་སྐྱབས་སུ་སོང་བ་ཡིན། རྒྱུ་དེས་འབྲས་བུ་འཁོར་བའི་
འཇིགས་པ་ལས་ལྡོག་པས་སྐྱོབས་པ་ཡིན། ཚུལ་འདིར། རྒྱལ་བ་ཡང་དགོན་པས། དཀོན་མཆོག་གསུམ་བྱས་ཀྱང་གཤེད་ན་མེད། 
ད་རེས་འདིར་གཏན་ལ་ཕེབ་དང་། ཉོན་མོངས་སྐྱེས་མ་ཐག་བཅོམ་ནས་རང་གི་དགེ་སྦྱོར་དུ་ཤར་བ་དེ་སངས་རྒྱས་ཡིན། ཉོན་མོངས་དེ་
འཇོམས་པའི་རང་གི་མྱོང་བ་དེ་ཆོས་དཀོན་མཆོག་ཡིན། དེ་ལམ་དུ་ཁྱེར་ནས་རྒྱུན་ཆགས་སུ་ཉམས་སུ་ལེན་པ་དེ་དགེ་འདུན་དཀོན་མཆོག་ཡིན། 
ཉོན་མོངས་ཀྱི་འཇིགས་པ་བྱུང་དུས། དེ་ལ་བློ་ངེས་པར་བཟློག་པར་བྱེད་པ་དེ་སྐྱབས་འགྲོ་ཡིན། དེས་འཁོར་བ་དང་། ངན་སོང་ལས་སྐྱོབ་
པས་སྐྱབས་ཡིན་ནོ། །སོམ་ཤིག །ང་ལ་ནི་སྐྱབས་འགྲོ་གཅིག་པུ་ལ་བརྟེན་ནས་ཏིང་ངེ་འཛིན་གྱི་སྒོ་དུ་མ་སྐྱེ་བར་བྱུང་། ཞེས་གསུངས། 

༄༅། དེས་ན་སྐྱབས་སུ་འགྲོ་ལུགས་སྐྱོབ་ཚུལ་གྱི་གནད་འདི་ལྟ་བུའི་སྒོ་ནས་འཛིན་དགོས་པ་མན་ངག་གི་གནད་དོ། །བཞི་པ་
བསླབ་བྱ་ལ་བསྟེན་ནས་ཉམས་སུ་ལེན་ཚུལ་ལ་ཕྱི་ནང་གསང་གསུམ། དང་པོ་ཕྱི་ལ། ཐུན་མོང་མ་ཡིན་པ་དང་། ཐུན་མོང་གི་བསླབ་བྱ་
གཉིས༑ དང་པོ་ཐུན་མིན་གྱི་བསླབ་བྱ་ལ། དགག་སྒྲུབ་ཆ་མཐུན་གྱི་བསླབ་བྱ་གསུམ་ལས། དང་པོ་དགག་པའི་བསླབ་བྱ་ནི། སངས་རྒྱས་
ལ་སྐྱབས་སུ་སོང་ནས། འཇིག་རྟེན་པའི་ལྷ་ལ་གནས་སྐབས་ཆོས་ལྡན་གྱི་བྱ་བ་སྒྲུབ་པའི་གྲོགས་ཙམ་དུ་བརྟེན་མཆོད་བྱེད་པ་ཙམ་ལས། གཏན་
གྱི་རེ་ལྟོས་བཀལ་ནས་སྐྱབས་སུ་མི་འགྲོ་བ་སྟེ། མདོ་མྱང་འདས་ཆེན་པོ་ལས། སངས་རྒྱས་དག་ལ་སྐྱབས་སོང་ནས། དེ་ནི་ཡང་དག་
དགེ་བསྙེན་ཏེ། །ནམ་ཡང་ལྷ་རྣམས་གཞན་དག་ལ། །སྐྱབས་སུ་གསོལ་བར་མི་འགྱུར་རོ། །ཞེས་སོ། །ཆོས་ལ་སྐྱབས་སུ་སོང་ནས་སྒོ་

གསུམ་གྱིས་སེམས་ཅན་ཀུན་ལ་བརྡེགས་བཙོགས་གོ་རར་འཛུད་སོགས་དང་ངན་སྨྲས། སྐུར་འདེབས། གནོད་སེམས་སོགས་གནོད་པའི་
བསམ་སྦྱོར་སྤངས་ནས་བརྩེ་བར་བྱ་སྟེ། མདོ་དེ་ཉིད་ལས། དམ་པའི་ཆོས་ལ་སྐྱབས་སོང་ན། །གནོད་ཅིང་འཚེ་བའི་སེམས་དང་བྲལ། །
ཞེས་སོ། །དགེ་འདུན་ལ་སྐྱབས་སུ་སོང་ནས། གྲོགས་མུ་སྟེགས་ཅན་དངོས་སམ་དཀོན་མཆོག་ལ་ཡིད་མ་ཆེས་ཤིང་སྐུར་པ་འདེབས་པའི་
སྡིག་ལྟ་ཅན་དང་མི་འགྲོགས། དེའང་དགེ་འདུན་གྱི་ལྟ་སྤྱོད་དང་མི་མཐུན་པའི་ཕྱོགས་གྱུར་ཀུན་ཡིན་ཏེ། བཤེས་གཉེན་པུ་ཏོ་པས། མི་
མུ་སྟེགས་པ་དང་མི་བརྟེན་ན། །རང་མུ་སྟེགས་ཅན་དུ་འདུག་ན་ཅི་ཚུགས་བྱེད། །ཅེས་གསུངས། མུ་ཞེས་པ་མཐའ་དང་། སྟེགས་
ཞེས་པ་འདོད་པ་སྟེ། རྟག་ཆད་ཀྱི་མཐར་ལྷུང་ན་དེ་ཀ་མུ་སྟེགས་དངོས་ཡིན་པས་རང་རྒྱུད་ལ་བརྟགས་ཏེ་མངོན་རློམ་མཆོག་འཛིན་སྤངས་ཏེ། 

༄༅། །ལྟ་སྤྱོད་རྣམ་པར་དག་པའི་ཐབས་ལ་འབད་པ་གལ་ཆེའོ། །ཇི་སྐད་དུ། མདོ་སྔ་མ་ལས། དགེ་འདུན་ལ་ནི་སྐྱབས་སོང་
ན༑ །མུ་སྟེགས་ཅན་ལ་ཕྱོགས་མི་འགྱུར། ཞེས་སོ། །གཉིས་པ་བསྒྲུབ་པའི་བསླབ་བྱ་གསུམ་ནི། གོང་ལྟར་ཕྱིའི་སྐྱབས་འགྲོ་ལ། སངས་
རྒྱས་ནི་དོན་གཉིས་ཀྱི་བསྡུས་པ། ཆོས་ནི་ལུང་རྟོགས་གཉིས་ཀྱིས་བསྡུས་པ། དགེ་འདུན་ནི་ལྡན་གྲོལ་གཉིས་ཀྱིས་བསྡུས་པ་ལ་སྐྱབས་སུ་སོང་
བས༑ རྒྱལ་བའི་སྐུ་གཟུགས་བྲིས་འབུར་གྱི་རྣམ་པ་བཟོ་སྒྲོས་བཟང་ངན་ཅི་འདྲ་ཡང་། སྐུའི་ཆག་དུམ་ཡན་ཆད་ལ་བརྙས་ཐབས་རྣམས་སྤངས་
ཏེ་སངས་རྒྱས་དངོས་ཀྱི་འདུ་ཤེས་འཇོག་དགོས་ཏེ། དམ་ཆོས་པདྨ་དཀར་པོ་ལས། སྐུ་གཟུགས་རྣམ་པ་མང་པོ་དེར་སྤྲུལ་ནས། །འགྲོ་བ་
དགེ་ལ་སྤྱོད་པའི་དོན་བྱེད་དོ། །ཞེས་བཟོ་སྤྲུལ་པའི་སྐུའི་རང་བཞིན་ཤ་སྟག་ཡིན་པའོ། །ཆོས་ན་ཚིགས་སུ་བཅད་པ་ཕྱེད་ནས་ཡི་གེ་འབྲུ་གཅིག་

ཚུན་ཆད་ལ། འགོམ་ཡུག་སོགས་དང་ས་རྗེན་དུ་འདོར་བ། སྲིད་ཞུ་ཆུང་བར་བྱེད་པ་སོགས་མ་གུས་པ་ཐམས་ཅད་ཤེས་འཆལ་རྨོངས་པའི་རྒྱུ་
གསོག་པས་སྤངས་ཏེ། སྒོ་གསུམ་གུས་པས་སྲི་ཞུ་ཡང་དག་བྱ་དགོས་ཏེ། སྙན་གོང་ལས། ལྔ་བརྒྱའི་ཐ་མར་གྱུར་པ་ན། །ང་ནི་ཡི་
གེའི་གཟུགས་སུ་གནས། །ཞེས་གསུངས་པས་སྐྱབས་ཡུལ་དངོས་ཡིན་པའོ། །དགེ་འདུན་ལ་ལྡོམ་བཙུན་མདོ་སྔགས་ཀྱི་ལམ་ལ་ཞུགས་
པར་རྟག་ཏུ་གུས་ཤིང་། །དགེ་སྦྱོང་གི་རྟག་ཙམ་འཛིན་པ་ཡན་ཆད་ལ། བརྙས་བཅོས་ངན་སྨྲས་རིས་སུ་གཅོད་པ་སོགས་སྤང་སྟེ་གུས་པར་
བྱེད་དགོས་ཏེ། ལྷག་བསམ་བསྐུལ་བའི་མདོ་ལས། ཡོན་ཏན་འདོད་པ་ནང་ན་གནས་པ་ཡི། །ཕ་རོལ་དག་གི་སྐྱོན་ལ་བརྟགས་མི་བྱ། །
བདག་ནི་ཁྱད་པར་འཕགས་ཤིང་བདག་མཆོག་ཅེས། །དེ་སྙམ་དེ་ནི་སེམས་བསྐྱེད་མི་བྱའོ། །རྒྱགས་འདི་བག་མེད་ཀུན་གྱི་རྩ་བ་སྟེ། །དགེ་

༄༅། །སློང་དམན་ལ་བརྙས་པ་རྨོངས་མི་བྱ། །ཞེས་སོ། །དེ་ལྟར་སྐུ་གསུང་ཐུགས་རྟེན་ལ་ནོར་རྫས་ཀྱི་འདུ་ཤེས་བཞག་ནས། 
ཚོད་བྱེད་པ་དང་། གཏའ་མར་འཇོག་པ་སོགས་དཀོན་མཆོག་གི་སྐུ་གླུད་ཟ་བ་ཡིན་པས་ཉེས་པ་ལྕི། །རང་གི་ཞྭ་གོས་སྟེང་དུ་བཞག་པ་དང་། རང་
གི་གདན་གྱི་སྟེང་སོགས་དང་ས་རྗེན་དུ་འཇོག་པ་ཉེས་པ་ཆེ་ཞིང་མ་ཟད་གསུང་རབ་རྣམས་ལ་འགོམ་ཡུག་བཟའ་བཏུང་ཁ་ཕོར་སོགས་སྟེང་ནས་ཁྱེར་
བ་དང་། ལྡེབ་སྒྱུར་བའི་ཚེ་མཛུབ་མོ་ལ་མཆིལ་མ་བཅས་པས་རེག་པ་སོགས་མ་གུས་པའི་སྤྱོད་ལམ་བྱེད་པ་ཐམས་ཅད་ཉེས་པ་ལྷག་པར་ལྕི། 
ཁྱད་པར་དུ་ཕལ་ཆེར་གྱིས་རྡོར་དྲིལ་ནི་རང་བཞིན་ཉེར་སྤྱད་ལྟ་བུ་ལས་དཀོན་མཆོག་གི་རྟེན་ཡིན་སྙམ་པ་མི་བྱེད་ཀྱང་། རྡོ་རྗེ་ནི་ཡེ་ཤེས་ལྔ་
མཚོན་བྱེད་དང་། དྲིལ་བུ་ལ་ཞལ་གྱི་རྣམ་པ་ཡོད་པ་རྒྱུད་སྡེ་འོག་མར་རྣམ་པར་སྣང་མཛད་དང་། གོང་མ་ལས། རྡོ་རྗེ་དབྱིངས་ཀྱི་དབང་ཕྱུག་

མར་བཤད་པས་སྐུའི་རྣམ་པ་དང་ཡུམ་བརྒྱད་ཀྱི་ས་བོན་དངོས་སུ་ཡི་གེ་རྣམ་པ་དང་། སངས་རྒྱས་ཀྱི་གསུང་ཆོས་ཀྱི་སྒྲ་དབྱངས་མཚོན་
བྱེད་ཡིན་པས། སྐུ་གསུང་ཐུགས་རྟེན་གསུམ་ཀའི་མཚན་ཉིད་ཚང་། མ་ཟད་གསང་སྔགས་ཀྱི་དཀྱིལ་འཁོར་ཡོངས་རྫོགས་ཚང་བས་དམ་
ཚིག་གི་རྫས་ཐུན་མིན་ཡིན་པས། བརྙས་བཅོས་བྱེད་ན་ཉེས་པ་ལྷག་པར་ལྕི་ཞིང་དུས་རྟག་ཏུ་བཀུར་སྟིའི་ཞབས་ཏོག་བྱ་དགོས་པ་ཡིན་
གསུངས་སོ། །གསུམ་པ་ཆ་མཐུན་གྱི་བསླབ་བྱ་ནི། རང་ལ་བླང་དོར་སྟོན་པའི་བཤེས་གཉེན་ལ་སངས་རྒྱས་དངོས་མཐོང་གིས། ཐ་ན་
སྐུའི་གྲིབ་མ་ཙམ་ཡང་མི་འགོང་བར། བསྙེན་བསྐུར་ཞབས་ཏོག་ཡང་ཡང་བྱ། བླ་མས་ཇི་གསུང་གདམས་ངག་ཏུ་ཤེས་པས་དྭངས་དུ་བླངས་
ཤིང་༑ གསུང་གི་ཟུར་ཙམ་ཡང་མི་བཅག །བླ་མའི་འཁོར་དང་མཆེད་ལ་དགེ་འདུན་དངོས་མཐོང་གི་གུས་པ་བརྟེན་ཅིང་། རྒྱུན་དུ་དམར་སེར་

༄༅། །གྱི་རྟགས་དང་མི་འབྲལ་བ་རྣམས་སོ། །གཉིས་པ་ཐུན་མོང་གི་བསླབ་བྱ་ལ། ཉེས་དམིགས་དྲན་པ། བཀའ་དྲིན་དྲན་པ། 
སྙིང་རྗེ་དྲན་པ། ཕན་ཡོན་དྲན་པ། ཡིད་ཆེས་དྲན་པ་དང་ལྔ། དང་པོ་ཉེས་དམིགས་དྲན་པ་ནི། སྐྱབས་སུ་མ་སོང་བའམ་སྐྱབས་འགྲོ་བཏང་
བའི་ཉེས་དམིགས་དྲན་པས་སྲོག་དང་རྒྱལ་སྲིད་ལ་སོགས་པའི་ཚད་དང་། ཐ་ན་བཞད་གད་ཀྱི་ཕྱིར་ཙམ་དུའང་། དཀོན་མཆོག་གསུམ་མི་བཏང་སྙམ་
པའི་དམ་བཅའ་བརྟན་པོ་བྱ་དགོས་ཏེ། འདུལ་བ་ལུང་ལས། ཁྱེད་ཀྱི་སྲོག་དང་། རྒྱལ་སྲིད་དང་། ཐ་ན་བཞད་གད་ཀྱི་ཕྱིར་དུའང་དཀོན་མཆོག་
གསུམ་སྤང་བར་མི་བྱའོ། །ཞེས་སོ། །གཉིས་པ་བཀའ་དྲིན་དྲན་པ་ནི། དུས་དྲུག་གམ་ཉ་སྟོང་སོགས་དུས་ཆེན་རྣམས་སུ་ཕྱག་མཆོད་བསྟོད་
བཀུར་སོགས་རང་ཁོ་ནའམ། གཞན་ལ་ཕན་སེམས་ཀྱིས་བཅོལ་བ། ཡི་རངས་ཚུན་ཚད་ཀྱིས་དུས་མཆོད་མི་བཅག་པར། བྱང་ས་ལས་

བཤད་པའི་འབྲས་བུ་དཔག་མེད་འབྱུང་བའི་བསམ་པ་དྲུག་བསྐྱེད་ཅིང་མཆོད་པར་བྱ་སྟེ། དེའང་དཀོན་མཆོག་ནི་ཡོན་ཏན་གྱི་ཞིང་གོང་ན་མེད་པའོ་
སྙམ་པ་ནི་གཅིག །ཨུ་དུམ་ཝཱ་རའི་མེ་ཏོག་ལྟར་ཤིན་ཏུ་དཀོན་པའོ་སྙམ་པ་གཉིས། སེམས་ཅན་གྱི་མཆོག་གོ་སྙམ་པ་གསུམ། ཕན་
འདོགས་པ་གོང་ན་མེད་པའོ་སྙམ་པ་བཞི་སྟོང་གསུམ་གྱི་སྟོང་ཆེན་པོའི་འཇིག་རྟེན་ན་གཅིག་ཁོ་ན་འབྱུང་བས་འབའ་ཞིག་པའོ་སྙམ་པ་ལྔ། །འཇིག་
རྟེན་དང་འཇིག་རྟེན་ལས་འདས་པའི་ཕུན་ཚོགས་ཐམས་ཅད་ཀྱི་གཞི་ཡིན་ནོ་སྙམ་པ་དྲུག་གིས་མཆོད་པ་རྣམས་སོ། །གསུམ་པ་སྙིང་རྗེ་དྲན་པ་ནི། 
སྐྱེ་བོ་གཞན་དག་ལ་ཕན་ཡོན་དང་ཆེ་བའི་ཡོན་ཏན་སྒྲོགས་ནས་སྐྱབས་འགྲོ་ལ་བཀོད་པའོ། །བཞི་པ་ཕན་ཡོན་དང་ཡོན་ཏན་དྲན་པ་ནི། རང་
གིས་ཀྱང་ཕན་ཡོན་དྲན་ནས་ཉིན་མཚན་དུས་དྲུག་ཏུ་སྐྱབས་འགྲོ་ལ་འབད་པ་དང་། ཡོན་ཏན་རྗེས་སུ་དྲན་པས་གར་འགྲོའི་ཕྱོགས་ཀྱི་སངས་

༄༅། །རྒྱས་དང་། དེའི་སྐུ་གཟུགས་ལ་ཕྱག་འཚལ་བའོ། །ལྔ་པ་ཡིད་ཆེས་དྲན་པ་ནི། ནད་གདོན་སྡུག་བསྔལ་ལ་སོགས་
ཉེས་པ་ཅི་བྱུང་ཡང་སླར་དཀོན་མཆོག་གསུམ་ལ་བློ་གཏད་ལིང་སྐྱུར་བྱེད་པ་མ་གཏོགས་ཡིད་ཆད་མི་བྱ་བའོ། །གཉིས་པ་ནང་གི་བསླབ་བྱ་ནི། ནང་
གི་སྐྱབས་འགྲོ་ཞེས། རང་ལུས་ཕུང་ཁམས་སྐྱེ་མཆེད་བརྟན་གཡོའི་དངོས་པོ་ཐམས་ཅད་ལྷའི་དཀྱིལ་འཁོར་དུ་གནས་པ་དེ། བླ་མས་བུམ་དབང་
བསྐུར་ནས་ངོ་སྤྲོད་པས་ངོ་ཤེས་པ་ནི་དགེ་འདུན་ལ་སྐྱབས་སུ་སོང་བ། ངག་རླུང་འབྱུང་འཇུག་གནས་གསུམ་རྡོ་རྗེ་སྔགས་སུ་གནས་པ་དེ། བླ་མས་
གསང་དབང་བསྐུར་ནས་ངོ་སྤྲད་པས་ངོ་ཤེས་པ་ནི་ཆོས་ལ་སྐྱབས་སུ་སོང་བ། སེམས་ཉིད་ཆོས་སྐུའི་ངོ་བོར་གནས་པ་དེ། བླ་མས་དབང་གསུམ་ 
པ་དང་བཞི་པ་བསྐུར་ནས་ངོ་སྤྲད་པས་ངོ་ཤེས་པ་ནི་སངས་རྒྱས་ལ་སྐྱབས་སུ་སོང་བ་ཡིན་ཏེ། རྡོ་རྗེ་ཕྲེང་བའི་རྒྱུད་ལས། དྲི་མེད་སེམས་ནི་

སངས་རྒྱས་ཏེ། །ཆོས་ནི་ངག་ཏུ་ཡང་དག་གསུངས། །སྐུ་ནི་དགེ་འདུན་ཞེས་བྱ་སྟེ། །བྱང་ཆུབ་སེམས་དཔའི་ཚོགས་ཀྱི་གནས། །ཞེས་སོ། །
འདིར་དེ་དག་གི་དག་པའི་དོན་དྲན་ཞིང་། བླ་མའི་ཐུགས་རྗེའི་རོལ་པ་ལས་ཐམས་ཅད་ཤར་བའི་ཚུལ་ཤེས་བཞིན། །སྤྱོད་ལམ་ཀུན་ཏུ་ལྷ་སྔགས་
ཏིང་ངེ་འཛིན་གྱི་ཁྱེར་སོ་གསུམ་དང་མི་འབྲལ་ཞིང་། བླ་མ་མཆོད་བཀུར་ལ་རྟག་ཏུ་བརྩོན་པ་དང་། རྒྱུན་གྱིས་དུས་མཆོད་བྱ་བའོ། །གསུམ་པ་
གསང་བའི་བསླབ་བྱ་ནི། གསང་བའི་སྐྱབས་འགྲོ་ཞེས། སེམས་ཉིད་སྐུ་གསུམ་དབྱེར་མེད་ཀྱི་ངོ་བོ་བརྗོད་བྲལ་བློ་འདས་སུ་གནས་པ་དེ། རྟོགས་
པའི་ཆ་ནས་སངས་རྒྱས་ལ་སྐྱབས་སུ་སོང་བ། དེ་ལྟར་རྟོགས་པའི་དོན་ལ་འདའ་ཉམས་མེད་པར་བསྒོམ་པའི་ཆ་ནས་ཆོས་ལ་སྐྱབས་སུ་སོང་བ། 
ཐབས་ལ་མཁས་པའི་སྤྱོད་པས་གཉིས་འཛིན་གྱི་དྲི་མ་མེད་པར་ལྟ་སྒོམ་ལམ་དུ་ཁྱེར་ནས། ཅི་བྱེད་སེམས་ཅན་གྱི་དོན་དུ་འགྱུར་ཞིང་། གཤིས་

༄༅། །ལ་མི་དགེ་བ་མེད་ཅིང་ཟག་མེད་ཀྱི་དགེ་བ་འཕེལ་བ་དགེ་འདུན་ལ་སྐྱབས་སུ་སོང་བ་སྡེ། སློབ་དཔོན་པདྨས།  རིག་པ་སྐུ་ 
བཞིར་གནས་པ་སངས་རྒྱས་དཀོན་མཆོག །དེ་སྟོན་པའམ་རྟོགས་པར་བྱེད་པ་ཆོས་དཀོན་མཆོག །ངེས་པ་དོན་གྱི་གཤིས་ལ་སྡིག་པས་གོས་མ་
མྱོངས་ཤིང་། ངོ་བོ་ཟག་པ་མེད་པའི་བདེ་བ་ལ་གནས་པ་ཡང་དག་དོན་གྱི་དགེ་འདུན། ཞེས་གསུངས། འདི་ལ་ཆོས་ཉིད་ཀྱི་ངོ་བོ་གནས་པ་གཞིའི་
སྐྱབས་འགྲོ། གཞི་དོན་རྟོགས་པ་ཡང་དག་དོན་གྱིས་སྐྱབས་འགྲོ། དེ་གོམས་པ་འབྲས་བུའི་སྐབས་འགྲོའི་ཐ་སྙད་དང་། སྒོ་གསུམ་སྐུ་གསུམ་གྱི་
སྐྱབས་འགྲོ་སོགས་རྣམ་བཞག་སྣ་ཚོགས་མཛད་ཀྱང་། དོན་དུ་རང་རིག་བསལ་བཞག་དང་བྲལ་བའི་གནས་ལུགས་རྫོགས་པ་ཆེན་པོ་མངོན་སུམ་
རྟོགས་པའི་ལྟ་བ། མཉམ་རྗེས་རེས་འཇོག་དང་བྲལ་བའི་སྒོམ་པ། ཅི་བྱེད་ཚོགས་གཉིས་ཀྱི་ལམ་དུ་འགྲོ་བའི་སྤྱོད་པ་གསུམ་ལ་བསླབ་པས། 

བླ་མའི་སྐུ་གསུང་ཐུགས་ལ་སྐྱབས་སུ་སོང་ཞིང་། ད་ལྟ་ཉིད་ནས་དངོས་མཚན་ལས་སྐྱོབ་ཕྱིར། དོན་ལ་སངས་རྒྱས་མྱུར་བར་མངོན་དུ་བྱེད་པའི་
གསང་ལམ་ངེས་དོན་གྱི་བསླབ་བྱ་མཐར་ཐུག་པ་ཡིན་ནོ། །ལྔ་པ་དགོས་ཆེད་ཕན་ཡོན་བསྟན་པ་ལ། བཱི་མ་ལའི་སྐྱབས་འགྲོ་ཡན་ལག་དྲུག་པ་
ལས༑ མུ་སྟེགས་སྤྱོད་ལས་ལོག་པ་ཡི། །གསུམ་དུ་མི་སྐྱེ་རྟེན་དུ་འགྱུར། །བར་ཆད་མེད་ཅིང་ནད་ཉུང་རིང་། །འབྱོར་ཞིང་བསགས་པའི་
ཕན་ཡོན་ནོ། །ཞེས་པས་བདུན་ཏེ། དང་པོ་ནང་པ་སངས་རྒྱས་པའི་གྲལ་དུ་ཚུད་པའི་ཕན་ཡོན་ནི། ཚངས་དབང་བརྒྱ་བྱིན་སོགས་ལ་སྐྱབས་
འཆའ་ཞིང་གནོད་འཚེ་སོགས་མུ་སྟེགས་པའི་སྤྱོད་པ་ལས་ལོག་ནས་དཀོན་མཆོག་གསུམ་སྐྱབས་སུ་འཛིན་པས་ཏེ། ཕྱི་ནང་གི་ཁྱད་པར་སྐྱབས་
འགྲོས་འབྱེད་པ་ཡིན་ཏེ། ཕྱི་པ་ནང་པ་སྐྱབས་འགྲོས་ཁྱད། །ཅེས་སོ། །གཉིས་པ་ངན་སོང་གསུམ་དུ་མི་སྐྱེ་བའི་ཕན་ཡོན་ནི། ལྷའི་བུ་ 

༄༅། །ཕག་ཏུ་སྐྱེ་བར་འགྱུར་བར་སྐྱབས་འགྲོ་བྱས་པས་ལྡོག་པར་གསུངས་པ་བཞིན་ཏེ། ཕག་མོའི་རྟོགས་བརྗོད་ལས། ཡང་
དག་སངས་རྒྱས་སྐྱབས་སོང་བ། །དེ་དག་ངན་འགྲོར་འགྲོ་མི་འགྱུར། །ཞེས་སོ། །གསུམ་པ་སྡོམ་པ་ཐམས་ཅད་ཀྱི་རྟེན་དུ་གྱུར་པའི་ཕན་ཡོན་ནི། 
སྐྱབས་འགྲོ་ནི་སྡོམ་པ་ཐམས་ཅད་ཀྱི་རྟེན་ཡིན་ཏེ། སྡོམ་པའི་རྒྱུ་མྱང་འདས་ཀྱི་བསམ་པ་བརྟན་པར་བྱེད་པའི་ཕྱིར་ཏེ། སྐྱབས་འགྲོ་བདུན་ཅུ་པ་
ལས༑ སྡོམ་པ་ཀུན་ལ་ཡོད་མོད་ཀྱང་། །སྐྱབས་སུ་མ་སོང་བ་ལ་མེད། །ཅེས་དང་། དགེ་བསྙེན་གསུམ་ལ་སྐྱབས་འགྲོ་ན། །དེ་ནི་སྡོམ་
བརྒྱད་རྩ་བ་ཡིན། །ཞེས་སོ། །བཞི་པ་མི་དང་མི་མ་ཡིན་པའི་བར་ཆད་ཀྱིས་མི་ཚུགས་པའི་ཕན་ཡོན་ནི། ཚེ་འདིར་བསམ་པ་ཐམས་ཅད་འགྲུབ། 
དཀར་ཕྱོགས་ཀྱི་ལྷས་སྲུང་། ནག་ཕྱོགས་ཀྱི་གདོན་བགེགས་ཉེ་མི་ནུས། སྔོན་རྐུན་པོ་ཞིག་སྐྱབས་འགྲོའི་ཚིག་འདོན་བཞིན་ཟམ་འོག་ཏུ་ཉལ་

བའི་དུས། ལྷ་འདྲེ་མང་པོ་འོང་བས་སྒྲ་ཐོས་མ་ཐག་དཀོན་མཆོག་གསུམ་ལ་སྐྱབས་འགྲོ་བྱེད་པ་ཞིག་འདུག་ཟེར་ནས་ཅོ་དིར་གྱིས་བྲོས་པ་བཞིན་ནོ། །
དཔལ་སྤྲུལ་རིན་པོ་ཆེའི་ཞལ་ནས། ད་ལྟའི་དུས་སྲུང་བ་བྱེད་ཡིན་ཟེར་ནས་དབང་ལུང་གཞི་བསྙེན་བསྐྱེད་རྫོགས་སོགས་གང་ཡང་མེད་པར། 
དྲག་སྒྲུབ་ཀྱི་དཀྱིལ་འཁོར་ཞིག་ཞལ་ཕྱེ། མིག་ཕོར་ཁོག་ཙམ་བསྒྲད། ཁུག་ཁུག་སོད་སོད་སོགས་ཟེར་ཞིང་ཐོས་ཙ་ན་སྣང་བ་རྩུབ་རེག་ལ་འོང་
བ་ཞིག་བཏོན་ནས་ཤ་ཁྲག་གི་དམར་ཆོག་ཁོ་ན་བྱེད་འདུག་སྟེ། དེ་ལྟ་བུ་དེ་ལེགས་པར་བརྟགས་ན། རྗེ་མི་ལས། ཡེ་ཤེས་པའི་ལྷ་འཇིག་རྟེན་
པའི་སྲུང་སྐྱོབས་ལ་སྤྱན་འདྲེན་པ་དེ་རྒྱལ་པོ་ཁྲི་ཐོག་ནས་ཕབས་ཏེ། ཕྱགས་དར་གྱི་ལས་བཅོལ་བ་དང་འདྲ་གསུངས་པ་ལྟར། གསང་
སྔགས་བན་གྱེར་གྱི་ཉེས་པ་འགོ། གསང་སྔགས་ཀྱི་ལྟ་སྤྱོད་དང་མི་ལྡན་པར་ཞེ་སྡང་གི་བསྒྲལ་ལས་བྱས་ན་ཕ་རོལ་བསྒྲལ་མི་ནུས་ཤིང་

༄༅། །རང་ཉིད་དམྱལ་བར་སྐྱེ་བའི་རྒྱུ་བྱེད། བསྐྱེད་རྫོགས་དང་དམ་ཚིག་མེད་པར་དམར་མཆོད་ཁོ་ནས་ཡེ་ཤེས་པ་དང་ཆོས་སྐྱོང་མི་
འགྲུབ༑ དེ་བས་བློ་གཏད་དཀོན་མཆོག་ལ་བཅོལ། རྒྱུད་ཞི་དུལ་དང་ལྡན་པས་སྐྱབས་འགྲོ་འབུམ་རེ་བསགས་བཅུག་ན། དཀོན་མཆོག་གི་
སྐྱབས་འོག་ཏུ་ཚུད། བསམ་པ་ཐམས་ཅད་འགྲུབ། བར་ཆད་རྐྱེན་ལས་གྲོལ་བ་སོགས། སྲུང་བ་ལ་དེ་ལྷག་མེད་གསུངས་སོ། །དེ་སྐད་དུ་
མདོ་ཉི་མའི་སྙིང་པོ་ལས། སངས་རྒྱས་སྐྱབས་སུ་སེམས་ཅན་སུ་འགྲོ་བ། །བདུད་རྣམས་བྱེ་བས་བསད་པར་མི་ནུས་ཏེ། །ཞེས་སོ། །ལྔ་
པ་ནད་ཉུང་ཞིང་ཚེ་རིང་བའི་ཕན་ཡོན་ནི། མདོ་སྡེ་རྒྱན་ལས། ཉེས་པར་སྤྱོད་པ་ཐམས་ཅད་དང་། །རྒས་ན་འཆི་བ་དག་ལས་ཀྱང་། །སངས་
རྒྱས་ཉིད་ཀྱིས་ཡོངས་སུ་སྐྱོབ། །ཅེས་གསུངས་པ་ལྟར། ན་ཚ་སོགས་སྡུག་བསྔལ་ཅི་བྱུང་ཡང་བློ་བླ་མ་དཀོན་མཆོག་ཁོ་ན་ལ་གཏད་ན་སྐྱབས་

གནས་དེ་ལྷག་མེད་དེ། །འཇིག་རྟེན་འདིའི་བདེ་སྐྱིད་ཐམས་ཅད། ཐ་ན་ཚ་བའི་དུས་སེར་བུའི་ངད་འཕྲོ་ཙམ་ཡང་དཀོན་མཆོག་གིས་ཐུགས་རྗེ་
ཡིན༑ སེམས་ལ་དགེ་སེམས་སྐད་ཅིག་མ་ཞིག་སྐྱེས་པ་ཡང་སངས་རྒྱས་ཀྱི་མཐུ་ཡིན་པར། སྤྱོད་འཇུག་ལས། ཇི་ལྟར་མཚན་མོ་
མུན་ནག་སྤྲིན་རུམ་ན། །གློག་འགྱུ་སྐད་ཅིག་རབ་སྣང་སྟོན་པ་ལྟར། །དེ་བཞིན་སངས་རྒྱས་མཐུ་ཡིས་བརྒྱ་ལམ་ན། །འཇིག་རྟེན་བསོད་
ནམས་བློ་གྲོས་ཐང་འགའ་འབྱུང་། །ཞེས་གསུངས། དེས་ན་འཇིག་རྟེན་འདིར་ཕན་བདེའི་དངོས་པོ་ཅི་ཡོད། སྨན་དཔྱད་གཏོ་བཅོས་ཐམས་
ཅད་སངས་རྒྱས་ཀྱི་ཐུགས་རྗེར་ཤེས་པར་བྱ་ཞིང་སྐྱབས་འགྲོ་བཞི་སྐོར་དང་དྲུག་སྐོར་སོགས་ལ་རྟག་ཏུ་འབད་ན་དུས་དང་གནས་སྐབས་ཐམས་ཅད་
ཕན་བདེ་མཆོག་གི་དཔལ་སྦྱིན། ནད་དང་གདོན་ལས་གྲོལ། བསམ་པ་ཡིད་བཞིན་འགྲུབ་བོ། དྲུག་པ་སྔར་བྱས་ཀྱི་ལས་སྒྲིབ་སྦྱོང་བའི་

༄༅། །ཕན་ཡོན་ནི། མཚམས་མེད་པའི་ལས་སོགས་སྡིག་པ་ཚབ་ཆེན་བསགས་པའང་དག་པར་འགྱུར་བ་དང་། །ལས་སྒྲིབ་
བསྲབས་ཤིང་ཟད་པར་བྱེད་དེ། རྒྱལ་པོ་མ་སྐྱེས་དགྲས་ཕ་བསད་པ་དཀོན་མཆོག་ལ་སྐྱབས་སུ་སོང་བས་དམྱལ་བ་ཞག་བདུན་ལས་མ་མྱོང་བ་
དང་༑ ལྷས་སྦྱིན་གྱིས་མཚམས་མེད་པའི་ལས་གསུམ་བསགས་པ་སངས་རྒྱས་ལ་སྐྱབས་སུ་སོང་བས། རང་སངས་རྒྱས་རུས་པ་ཅན་དུ་ལུང་
བསྟན་པ་བཞིན་ནོ། །དེ་སྐད་དུ་མདོ་ཉི་མའི་སྙིང་པོ་ལས། ཚུལ་ཁྲིམས་ཉམས་ཤིང་བློ་ནི་འཁྲུགས་གྱུར་ཀྱང་། །དེ་ནི་ངེས་པར་སྐྱེ་བའི་ཕ་
རོལ་འགྲོ། །ཞེས་སོ། །བདུན་པ་རྒྱུ་ཚོགས་གཉིས་རྫོགས་པས་མྱུར་དུ་འཚང་རྒྱ་བའི་ཕན་ཡོན་ནི། མྱང་འདས་ལས། གསུམ་ལ་སྐྱབས་སུ་
འགྲོ་བ་གང་། །བསོད་ནམས་ཡེ་ཤེས་དམ་པའི་ཚོགས། །འཇིག་རྟེན་རྒྱལ་བའི་ཆོས་འཕེལ་བས། །སངས་རྒྱས་ཉིད་ནི་ཐོར་པར་འགྱུར། །

ཞེས་སོ། །འདི་ལ་ཐར་པ་རིན་པོ་ཆེའི་རྒྱན་ལས། སྐྱབས་སུ་སོང་བའི་ཕན་ཡོན་བརྒྱད་དེ། ནང་པ་སངས་རྒྱས་པར་ཚུད་པ་དང་། སྡོམ་
པ་ཐམས་ཅད་ཀྱི་རྟེན་དུ་འགྱུར་བ་དང་། སྔར་བྱས་ཀྱི་སྡིག་པ་ཐམས་ཅད་ཟད་པར་འགྱུར་བ་དང་། མི་དང་མི་མིན་གྱི་བར་ཆད་ཀྱིས་མི་ཚུགས་
པ་དང་། བསམ་པའི་དངོས་པོ་ཐམས་ཅད་འགྲུབ་པ་དང་། རྒྱུ་བསོད་ནམས་ཆེན་པོ་དང་ལྡན་པར་འགྱུར་བ་དང་། ངན་སོང་དུ་མི་ལྟུང་བ་
དང་༑ མྱུར་དུ་མངོན་པར་རྫོགས་པར་སངས་རྒྱས་པར་འགྱུར་རོ། །ཞེས་གསུངས། ཡིད་བཞིན་མཛོད་ལས། དེ་ཡི་ཕན་ཡོན་གནས་
སྐབས་བསམ་པ་འགྲུབ། །ནང་པར་ཚུད་དང་ཆོས་ཀུན་རྟེན་དུ་འགྱུར། །གནོད་པས་མི་བརྫི་སངས་རྒྱས་ཞབས་དྲུང་སྐྱེ། །མཐར་ཐུག་
དོན་གྱི་དཀོན་མཆོག་གསུམ་པོ་འགྲུབ། །དེ་ཕྱིར་ཐོག་མར་སྐྱབས་སུ་འགྲོ་བར་བྱ། །ཞེས་སོ། །མདོར་ན་ད་ལྟའི་དུས་ན་དཀོན་མཆོག་

༄༅། །གསུམ་ལ་སྐྱབས་སུ་སོང་བས་རིམ་པར་མཐར་ཐུག་སངས་རྒྱས་གྲུབ་པ་དང་། ཆོས་ཀྱི་འཁོར་ལོ་བསྐོར་བ་དང་། ཕྱིར་མི་
ལྡོག་པའི་དགེ་འདུན་འདུ་བའི་རྟེན་འབྲེལ་དུ་འགྱུར་བ་ཡིན་ནོ། །དེ་ལྟར་ཕན་ཡོན་དང་དགོས་ཆེད་བསམ་གྱིས་མི་ཁྱབ་སྟེ། དྲི་མ་མེད་པའི་
མདོ་ལས། སྐྱབས་སུ་སོང་བའི་བསོད་ནམས་གང་། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ཡང་། །དེ་
ནི་དེ་བས་ལྷག་པར་འགྱུར། །ཞེས་དང་། ཕར་ཕྱིན་སྡུད་པ་ལས། སྐྱབས་སོང་བསོད་ནམས་གཟུགས་མཆིས་ན། །ཁམས་གསུམ་
འདི་ཡང་སྣོད་དུ་ཆུང་། །རྒྱ་མཚོ་ཆེན་པོ་ཆུ་ཡི་གཏེར། །ཕུལ་གྱིས་གཞལ་བར་ག་ལ་ནུས། །ཞེས་སོ། །དེ་ཡན་ཆད་ཀྱིས་སྐྱབས་སུ་འགྲོ་
བའི་ཁྲིད་བཤད་པ་སོང་ངོ་།། ༈ །།གཉིས་པ་ལམ་དམན་པ་ལས་སྐྱོབ་པ་སེམས་བསྐྱེད་ཀྱི་ཁྲིད་ལ། སེམས་བསྐྱེད་དགོས་པའི་རྒྱུ་

མཚན༑ སེམས་བསྐྱེད་པའི་ཡུལ། སེམས་བསྐྱེད་མཁན་གྱི་གང་ཟག །སེམས་བསྐྱེད་དངོས། སེམས་བསྐྱེད་བླང་བའི་ཆོ་ག །བསླབ་བྱ་དང་། ཕན་ཡོན་ནོ། །
དང་པོ་སེམས་བསྐྱེད་དགོས་པའི་རྒྱུ་མཚན་ནི། སྤྱིར་ཐེག་པ་ཆེ་བར་བྱེད་པ་པོ་སེམས་བསྐྱེད་ཁོ་ན་ཡིན། དེའང་རྒྱལ་བས་ཆོས་སྒོ་ཇི་སྙེད་
གསུངས་པ་ཐམས་ཅད་ཀྱི་ཡང་སྙིང་། རྫོགས་པའི་སངས་རྒྱས་ཐོབ་བྱེད་ཀྱི་རྒྱུ་ཐུན་མོང་མ་ཡིན་པ། ཡོད་ན་དེས་ཆོག་ངེས་པ། མེད་ན་
ཐབས་ཆགས་ངེས་པ། ནད་བརྒྱ་སྨན་གཅིག །སྨན་དཀར་པོ་གཅིག་ཐུབ་ལྟ་བུ། གཞན་བསགས་སྦྱོང་ལྷ་བསྒོམ་སྔགས་བཟླས་སོགས་
ཉམས་ལེན་གྱི་ཆོས་ཐམས་ཅད་རིན་ཆེན་བྱང་ཆུབ་ཀྱི་སེམས་འདི་ཁོ་ན་རྒྱུད་ལ་སྐྱེ་བའི་ཐབས་ཙམ་ཡིན། བྱང་ཆུབ་ཀྱི་སེམས་ལ་མ་བསྟན་པར་རང་
རང་སོ་སོའི་ལམ་གྱིས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་མི་ནུས་ལ། འོ་ན་འབྲས་བུ་སྔགས་ཀྱི་ཐེག་པར་སེམས་བསྐྱེད་གཙོ་ཆེའམ་

༄༅། །སྙམ་ན། བླ་མེད་ཐེག་ཆེན་མྱུར་ལམ་སྙིང་པོའི་ཆོས༔ བདག་བས་གཞན་གཅེས་བསྒོམ་པའི་བྱང་ཆུབ་སེམས༔ ཞེས་
པས་སྤྱིར་མཚན་ཉིད་རྒྱུའི་ཐེག་པ་ཆེན་པོའི་ལམ་གྱི་གཞི་རྩ་ཡིན་པར་མ་ཟད། འབྲས་བུ་སྔགས་ཀྱི་ཐེག་པའི་ཕྱི་རྒྱུད་སྡེ་གསུམ་དང་། དེ་དག་
མན་ཆད་ཀྱི་ཐེག་པ་རྣམས་ལས་མཆོག་བླ༷་ན་མེད༷་པ། ནང་རྒྱུད་སྡེ་གསུམ་གྱི་ཐེག༷་པ་ཆེ༷ན་པོ་དང་། དེའི་ཀྱང་མྱུར༷་ལ༷མ་རྫོགས་པ་ཆེན་པོ་སེམས་
ཀློང་མན་ངག་གི་སྡེ་གསུམ་དང་། དེ་དག་གི་ཡང་སྙིང༷་པོ༷འི་ཆོས༷་མན་ངག་རྫོགས་པ་ཆེན་པོ་ལ་ཨ་ཏི་སྤྱི་ཏི་ཡང་ཏིའི་དབྱེ་བའི་རང་ལུགས་ལའང་། 
དབང་རྣོན་ཐོས་གྲོལ་གཅིག་ཆར་བའི་རིགས་ཅན་བླ་མ་དམ་པའི་དགོངས་རྒྱུད་ཀྱི་འཕོ་བ་ཐོབ་ཅིང་དོན་དམ་བྱང་ཆུབ་ཀྱི་སེམས་རང་བྱུང་གི་རིག་པ་མངོན་
སུམ་རྟོགས་ཚེ། མེ་དང་ཚ་བ། ཆུ་དང་རླན་ལྟར། ཀུན་རྫོབ་བྱང་ཆུབ་ཀྱི་སེམས་ཀྱང་རང་རྩལ་རང་ཤུགས་ཀྱིས་འབྱུང་ཞིང་དེ་ཚེ་བདེན་གཉིས་

ཕན་ཚུན་གཅིག་གྲོགས་གཅིག་གིས་བྱས་ཏེ་ས་ལམ་གཅིག་ཆོད་དུ་འགྲོ་བ་ཡིན། དེའི་ཀྱང་ཐོག་མའི་འཇུག་སྒོ་དང་། སྤྱིར་མདོ་སྔགས་གཉིས་
ཆར་མཐུན་པར་ཐེག་དམན་རང་འདོད་ཡིད་བྱེད་དེ་སྤངས་ཤིང་བྱང་ཆུབ་ཀྱི་སེམས་རིན་པོ་ཆེ་འདི་མ་བསྐྱེད་ན་སངས་རྒྱས་མི་ཐོབ། དེ་སྔོན་འཁོར་
བར་འཁྱམས་པའི་རྩ་བ། སངས་རྒྱས་མི་ཐོབ་པའི་གེགས་བྱེད། བདག་གཅེས་འཛིན་དང་། གཞན་ཡལ་བར་དོར་བའི་བློ་ངན་འདི་ཁོ་ནར་
ཐུག་པས། རྒྱུ་མཚན་དེས་ན། བད༷ག་བས༷་གཞ༷ན་གཅེ༷ས་པར་བསྒོམ༷་པ༷འི་བྱ༷ང་ཆུབ༷་ཀྱི་སེམ༷ས་བསྐྱེད་པ་འདི་བླ་མེད་སྔགས་ཀྱི་ཐེག་རྩེ་
འདིར་ཡང་གལ་ཤིན་ཏུ་ཆེ་བ་ཡིན་ནོ། །གཉིས་པ་སེམས་བསྐྱེད་པའི་ཡུལ་ལ། ཤིང་རྟ་ཆེན་པོ་གཉིས་ཀ་མཐུན་པར་བླང་ཡུལ་བྱང་སེམས་ཀྱི་
སྡོམ་པ་ལ་གནས་ཤིང་དེ་ཉིད་སྟོན་པ་ལ་མཁས་པ་སྟེ། སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་

༄༅། །པ་དང་། །བྱང་ཆུབ་སེམས་ཀྱི་བརྟུལ་ཞུགས་མཆོག །སྲོག་གི་ཕྱིར་ཡང་མི་བཏང་བའོ། །ཞེས་སོ། །དེས་ན་རྒྱུའི་
ཐེག་པ་བྱང་ཆུབ་སེམས་དཔའི་ལམ་ཁོ་ན་ལ། བྱང་ཆུབ་ཀྱི་སེམས་རྒྱུད་ལ་སྐྱེས་ཤིང་སློབ་མ་ལ་བྱང་ཆུབ་ཀྱི་སེམས་བསྐྱེད་པའི་གདམས་ངག་ཡོད་
པ་ཞིག་དགོས། གསང་སྔགས་འབྲས་བུའི་ཐེག་པ་ལ། དེའི་སྟེང་སྣོད་བཅུད་དག་པ་ཆེན་པོར་ཤེས་ཤིང་། དེ་སྟོན་པའི་གདམས་ངག་ཡོད་པ་
ཞིག་དགོས། མན་ངག་རྫོགས་ཆེན་གྱི་ཐེག་པ་ལ། དེ་རྣམས་ཀྱིས་སྟེང་དུ་བྱ་བྲལ་གཞིའི་གནས་ལུགས་རྟོགས་ཤིང་། གཞན་ལ་སྟོན་པའི་མན་
ངག་ཡོད་པ་ཞིག་དགོས། དེ་དག་གང་རུང་རྟེན་དུ་བྱས་པ་ན་སློབ་དཔོན་ཡོད་པའི་ལུགས་ཡིན་ཏེ། བྱང་ཆུབ་ལམ་སྒྲོན་ལས། ཡང་དག་མཚན་
ཉིད་ལྡན་པ་ཡི། །བླ་མ་བཟང་ལ་སྡོམ་པ་བླང་། །སྡོམ་པའི་ཆོ་ག་ལ་མཁས་དང་། །བདག་ཉིད་གང་ཞིག་སྡོམ་ལ་གནས། །སྡོམ་པ་འབོགས་

བཟོད་སྙིང་རྗེར་ལྔན། །བླ་མ་བཟང་པོར་ཤེས་པར་བྱ། །ཞེས་སོ། །སངས་རྒྱས་དང་བྱང་སེམས་མདུན་གྱི་ནམ་མཁར་བཞུགས་པར་
མོས་པའི་སྤྱན་སྔར་རམ། རྟེན་གྱི་དྲུང་དུ་བླང་པ་ནི། སློབ་དཔོན་མེད་པའི་ལུགས་ཏེ། བྱང་ས་ལས། གལ་ཏེ་ཡོན་ཏན་དེ་དག་དང་
ལྡན་པའི་གང་ཟག་མེད་པར་གྱུར་ན། བྱང་ཆུབ་སེམས་དཔའ་དེ་བཞིན་གཤེགས་པའི་སྐུ་གཟུགས་ཀྱི་སྤྱན་སྔར། བདག་ཉིད་ཀྱིས་བྱང་
ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བར་བྱ་སྟེ། ཞེས་སོ། །གསུམ་པ་སེམས་བསྐྱེད་མཁན་གྱི་གང་ཟག་ལ། 
ཤིང་རྟ་ཆེན་པོ་གཉིས་ཀྱི་ལུགས་ལས། དང་པོ་འཕགས་པ་ཀླུ་སྒྲུབ་ཀྱི་ལུགས་སུ་བརྡ་ཤེས་ཤིང་སྡོམ་པ་ལེན་འདོད་ཡོད་ན་མིའི་རྟེན་ཁོ་ནར་མ་
ངེས་ཏེ། ལྷ་དང་ཀླུ་སོགས་དང་། མི་ཡིན་ཡང་ཟ་མ་མ་ནིང་སོགས་སོ་ཐར་སྡོམ་པའི་རྟེན་མིན་རུང་། རྫོགས་བྱད་དོན་གཉེར་གྱི་བསམ་

༄༅། །པ་སྐྱེ་རུང་དུ་ཡོད་པའི་སེམས་ཅན་ཀུན་ཐེག་ཆེན་སེམས་བསྐྱེད་ཀྱི་རྟེན་དུ་རུང་བར་བཞེད་དོ། །གཉིས་པ་འཕགས་པ་
ཐོགས་མེད་ཀྱི་བཞད་པ་ལ། བརྟེན་གྱི་གང་ཟག་སྨོན་སེམས་ལ་སོ་ཐར་མི་དགོས་ཀྱང་། འཇུག་སྡོམ་ལ་སོ་ཐར་རིགས་བདུན་གང་རུང་སྔོན་དུ་
འགྲོ་དགོས་པར་བཞེད་དེ། ཇོ་བོ་ཆེན་པོས། སོ་སོར་ཐར་པ་རིགས་བདུན་གྱི། །རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་
སྡོམ་པ་ཡི། །སྐལ་བ་ཡོད་ཀྱིས་གཞན་དུ་མིན། །ཞེས་སོ། །དེ་ལྟར་སྨོན་སེམས་དང་ཉེས་སྤྱོད་སྡོམ་པའི་ཚུལ་ཁྲིམས་སྔོན་དུ་བཏང་
ནས་འཇུག་སྡོམ་ལེན་པའི་ཆོ་གས་ཐོབ་པར་བཞེད་པའི་ཕྱིར། ལུགས་འདིར་གླིང་གསུམ་གྱི་སྐྱེས་པ་བུད་མེད་ལས་གཞན་འཇུག་སེམས་སྐྱེ་
བའི་རྟེན་དུ་མི་རུང་བར་འདོད་ལ། ཐར་པ་རིན་པོ་ཆེའི་རྒྱན་ལས། སོ་ཐར་རིས་བདུན་སྔོན་དུ་འགྲོ་བ་ལ། བསམ་པའི་ཁྱད་པར་གྱི་རིགས་

གསུམ་ཡོད་དེ། ཚེ་འདི་ཕྱིར་བདེ་འདོད་ལེགས་སྨོན་གྱི་ཚུལ་ཁྲིམས། འཁོར་བའི་སྡུག་བསྔལ་སྤང་འདོད་ངེས་འབྱུང་གི་ཚུལ་ཁྲིམས། བྱང་
ཆུབ་ཆེན་པོ་ཐོབ་པར་འདོད་པའི་བསམ་པས་བླངས་བ། བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ཤེས་པར་བྱའོ། །སྔ་མ་གཉིས་ནི། 
ཟ་མ། མ་ནིང་། ལྷ་སོགས་ལ་མི་སྐྱེ། བྱང་ཆུབ་སེམས་སྡོམ་གྱི་ཚུལ་ཁྲིམས་ནི། ཟ་མ། མ་ནིང་། ལྷ་ལ་སོགས་པར་སྐྱེ་སྟེ། 
མདོ་སྡེ་རྒྱན་འགྲེལ་ལས། སེམས་དེའི་རྟེན་གང་ཞེ་ན། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ནི་རྟེན་ནོ། །ཞེས་གསུངས། དེས་
ན་ཉན་ཐོས་ཀྱི་བསླབ་པ་བླངས་པ་ཉིད། བསམ་པའི་ཁྱད་པར་གྱིས་ཟིན་ན་གནས་འགྱུར་ནས། བྱང་ཆུབ་སེམས་དཔའི་སྡོམ་པར་གྱུར་པ་
ཡིན་ཏེ། དམན་པའི་སེམས་བཏང་ཡང་སྤོང་བའི་སེམས་མ་དོར་བའི་ཕྱིར་རོ། །ཞེས་སོ། །དེ་ལྟར་བཞེད་ཚུལ་གང་ཡིན་ཡང་། དོན་དུ་རང་

༄༅། །འདོད་མེད་པར་གཞན་ཕན་ཁོ་ན་དོན་དུ་གཉེར་བ་དེ་ཕྱིའི་གང་ཟག །དེའི་སྟེང་དུ་ཚེ་གཅིག་གིས་སེམས་ཅན་གྱི་དོན་བྱེད་ནུས་
པ་ཐོབ་འདོད་གསང་སྔགས་ནང་གི་གང་ཟག་སྟན་ཐོག་གཅིག་ཏུ་སེམས་ཅན་གྱི་དོན་བྱེད་ནུས་པ་འདོད་གསང་བ་རྫོགས་ཆེན་གྱི་གང་ཟག་གོ། །བཞི་
པ་སེམས་བསྐྱེད་དངོས་ལ། ངོ་བོ་དང་དབྱེ་བ་གཉིས། དང་པོ་ངོ་བོ་ནི། བྱམས་སྙིང་རྗེ་བྱང་ཆུབ་སེམས་ཀྱི་བདག་ཉིད་དེ། མགོན་པོ་བྱམས་
པས༑ སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་སངས་རྒྱས་འདོད། །ཅེས་གསུངས་པ་ལྟར། སྙིང་རྗེ་ཚད་མེད་པ་
བསྒོམ་པ་ལས་བྱང་ཆུབ་ཀྱི་སེམས་སྐྱེ་ཞིང་། སྙིང་རྗེའང་བྱམས་པ་ལས་སྐྱེ་བའི་ཕྱིར་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ཟུར་
གཉིས་དང་ལྡན་པ་སྟེ། དེའང་སྙིང་རྗེ་ཆེན་པོས་དྲངས་ཏེ་གཞན་གྱིས་དོན་དུ་བླ་ན་མེད་པའི་བྱང་ཆུབ་ཐོབ་པར་འདོད་པ་དང་མཚུངས་ལྡན་གྱི་སེམས་

ཁྱད་པར་ཅན་སྐྱེ་བ་གང་ཞིག་ཟུར་དང་པོ་སྙིང་རྗེས་སེམས་ཅན་ལ་དམིགས་པ་དང་། ཟུར་གཉིས་པ་ཤེས་རབ་ཀྱིས་རྫོགས་བྱང་ལ་དམིགས་པས་ཐབས་
ཤེས་ཟུང་དུ་འཇུག་པའི་བྱང་ཆུབ་ཀྱི་སེམས་བླ་ན་མེད་པ་སྨོན་འཇུག་གིས་བསྡུས་པའི་ཕྱིན་དྲུག་གི་ངོ་བོར་གྱུར་པ་སྒྲུབ་པ་ཁྱད་པར་བ་སྟེ། དེའི་མི་
མཐུན་ཕྱོགས་ནི། གཞན་ལ་ཕན་པའི་གེགས་དང་རང་གིས་རྫོགས་བྱང་ཐོབ་པ་ལ་བར་གཅོད་དུ་འགྱུར་བ་ཉིད་ཡིན་པས་ན། སྒོ་གསུམ་གྱི་གཞན་
ལ་གནོད་པ་ཆ་བཅས་སྤོང་བའི་སེམས་པ་ནི་བྱང་ཆུབ་སེམས་དཔའི་སྡོམ་པའི་ངོ་བོའོ། །དེ་ལྟར་ཡང་ཞི་བ་ལྷས། སྤོང་བའི་སེམས་ནི་ཐོབ་པ་ལ། །
ཚུལ་ཁྲིམས་ཕ་རོལ་ཕྱིན་པར་བཤད། །ཅེས་སོ། །དེ་ཡང་འཕགས་སེང་གཉིས་ལྟར་ན། གཞན་དོན་དུ་རྫོགས་བྱང་ལ་དམིགས་པའི་གཙོ་སེམས་
ཏེ༑ དེ་ཡང་ཡིད་ཀྱི་ཤེས་པ་ཉིད་ལས་གཞན་དུ་མི་འཆད་ལ། སློབ་དཔོན་ཆེན་པོ་ཐོགས་མེད་སྐུ་མཆེད་ཀྱིས། རྒྱན་ལས། དོན་གཉིས་ལྡན་

༄༅། །པའི་སེམས་བྱུང་བ། །ཞེས་གསུངས་པ་སོགས་ཀྱི་ཕྱིར་སེམས་བྱུང་དུ་བཞེད་པ་ཡིན་ནོ། །གང་ལྟར་ཡང་ཐེག་ཆེན་སེམས་
བསྐྱེད་ལ་གཞན་དོན་འདོད་པ་རྒྱུ། བྱང་ཆུབ་འདོད་པ་གྲོགས་སུ་ཤེས་པའི་དོན་གཉིས་སམ་ཟུར་གཉིས་དང་ལྡན་པ་ནི་སེམས་བསྐྱེད་ཀྱི་ངོ་བོ་ཡིན་
ནོ༑ །གཉིས་པ་དབྱེ་བ་ལ། བློ་སྟོབས་སམ་དངོས་བཏགས་ཀྱི་སྒོ་ནས་དབྱེ་བ། དཔེའི་སྒོ་ནས་དབྱེ་བ། ས་མཚམས་ཀྱི་སྒོ་ནས་དབྱེ་བ། 
མཚན་ཉིད་ཀྱི་སྒོ་ནས་དབྱེ་བའོ། །དང་པོ་བློ་སྟོབས་སམ་དངོས་བཏགས་ཀྱི་སྒོ་ནས་དབྱེ་བ་ལ། ཐོག་མར་རང་ཉིད་སངས་རྒྱས་ནས། གཟོད་
སེམས་ཅན་སངས་རྒྱས་ཀྱི་སར་འགོད་འདོད། རྒྱལ་པོ་ལྟ་བུའི་འདོད་ཆེན་པོའི་སེམས་བསྐྱེད་ཞེས་བློ་སྟོབས་ཐ་མ་འདི་བྱང་སེམས་དབང་རྟུལ་
ཏེ་མཐར་གྲོལ་ཚུལ་ཡང་ཚོགས་སྦྱོར་དུ་བསྐལ་པ་གྲངས་མེད་གསུམ། ས་བཅུར་གསུམ་གསུམ་སྟེ། གྲངས་མེད་སུམ་ཅུ་རྩ་གསུམ་ནས་སངས་

རྒྱས་ལ། རང་གཞན་ཐམས་ཅད་ལྷན་ཅིག་ཏུ་བྱང་ཆུབ་ཐོབ་འདོད་གཉེན་པ་ལྟ་བུའི་ཡེ་ཤེས་དམ་པའི་སེམས་བསྐྱེད་ཞེས་བློ་སྟོབས་འབྲིང་པོ་རྗེ་བཙུན་བྱམས་
པ་ལྟ་བུ་འདི་བྱང་སེམས་དབང་འབྲིང་སྟེ་མཐར་གྲོལ་ཚུལ། ཚོགས་སྦྱོར་དུ་བསྐལ་པ་གྲངས་མེད་གཉིས་རེ། མཐོང་ལམ་དུ་གཅིག །སྒོམ་ལམ་དུ་
གཉིས་ཏེ་གྲངས་མེད་བདུན་ན་སངས་རྒྱས་སོ། །ཐོག་མར་སེམས་ཅན་ཐམས་ཅད་སངས་རྒྱས་ཀྱི་སར་བཀོད་དེ། ཕྱིས་རང་ཉིད་འཚང་རྒྱ་བར་འདོད་
པ་རྫི་བོ་ལྟ་བུའམ་དཔེ་མེད་པའི་སེམས་བསྐྱེད་ཞེས་ཤིན་ཏུ་བློ་སྟོབས་ཆེན་པོ་དཔེ་འཇམ་དཔལ་དབྱངས་ལྟ་བུ་འདི་ནི་བྱང་སེམས་དབང་རྣོན་ཏེ་གྲོལ་
ཚུལ༑ ཚོགས་སྦྱོར་དུ་བསྐལ་པ་གྲངས་མེད་གཅིག་མ་དག་ས་བདུན་ན་གཅིག །དག་ས་གསུམ་ན་གཅིག་སྟེ། གྲངས་མེད་གསུམ་ན་སངས་
རྒྱས་པར་འགྱུར་རོ། །འདི་ལ་མཁས་དབང་ཆེན་པོས། སྔ་མ་ནི་སེམས་བསྐྱེད་མཚན་ཉིད་པ་དང་། ཕྱི་མ་གཉིས་བཏགས་པ་བ་ཡིན་

༄༅། །པར་གསུངས་སོ། །གཉིས་པ་དཔེའི་སྒོ་ནས་དབྱེ་བ་ནི། མངོན་རྟོགས་རྒྱན་ལས། དེ་ཡངས་གསེར་ཟླ་བ་མེད། །གཏེར་
དང་རིན་ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང་། །ཡིད་བཞིན་ནོར་བུ་ཉི་མ་ཀླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་
བཀོད་མའི་ཆུ་དང་ནི། །སྒྲ་སྙན་ཆུ་བོ་སྤྲིན་རྣམས་ཀྱིས། །རྣམ་པ་ཉི་ཤུ་རྩ་གཉིས་སོ། །ཞེས་གསུངས་ཏེ། དཔེ་ཉེར་གཉིས་ནི། དོན་འདུན་པ་
ནས་ཆོས་སྐུའི་བར་དུ་རིམ་པར་ལམ་ལྔ་དང་སྦྱར་ན། འདུན་པ་དང་ལྡན་པ་ནི། ས་དང་འདྲ་སྟེ། ཆོས་དཀར་པོ་ཐམས་ཅད་ཀྱི་གཞིའི་དངོས་པོ་
བྱེད་དོ། །བསམ་པ་དང་ལྡན་པ་ནི། གསེར་དང་འདྲ་སྟེ། བྱང་ཆུབ་ཀྱི་བར་དུ་མི་འགྱུར་བའོ། །དེ་བཞིན་དུ། ལྷག་པའི་བསམ་པ་ནི། ཟླ་
བ་ཚེས་པ་དང་འདྲ། དགེ་ཆོས་ཐམས་ཅད་འཕེལ་བར་འགྱུར། དེ་གསུམ་ཚོགས་ལམ་ཆུང་འབྲིང་ཆེ་གསུམ་སྟེ་ལས་དང་པོ་པའི་སས་བསྡུས་

སོ༑ །སྦྱོར་བ་དང་ལྡན་པ། མེ་དང་འདྲ། ཐམས་ཅད་མཁྱེན་པ་ཉིད་གསུམ་གཞི་ཤེས་ལམ་ཤེས་རྣམ་མཁྱེན་ ལ་སྒྲིབ་པའི་བུད་ཤིང་བསྲེག་པར་བྱེད། 
དེ་ནི་སྦྱོར་ལམ་གྱིས་བསྡུས་པའོ། །སྦྱིན་པའི་ཕར་ཕྱིན་གཏེར་དང་འདྲ། །སེམས་ཅན་ཐམས་ཅད་ཚིམ་པར་བྱེད། །ཚུལ་ཁྲིམས་རིན་ཆེན་འབྱུང་
གནས་དང་འདྲ། །ཡོན་ཏན་རིན་པོ་ཆེའི་རྟེན་གྱི་དངོས་པར་བྱེད། །བཟོད་པ་ནི་རྒྱ་མཚོ་དང་འདྲ། མི་འདོད་པ་ཐམས་ཅད་ཐོག་ཏུ་བབ་པས་མི་འཁྲུག །
བརྩོན་འགྲུས་རྡོ་རྗེ་དང་འདྲ། མི་ཤིགས་ཤིང་སྲ་བ། བསམ་གཏན་རི་རྒྱལ་དང་འདྲ་གཡེང་བས་མི་བསྐྱོད། ཤེས་རབ་སྨན་དང་འདྲ། སྒྲིབ་གཉིས་
ཀྱི་ནད་ཞི་བར་བྱེད། ཐབས་བཤེས་གཉེན་དང་འདྲ་སེམས་ཅན་གྱི་དོན་ཡོངས་སུ་མི་གཏོང་། སྨོན་ལམ་ཡིད་བཞིན་ནོར་བུ་དང་འདྲ། སྨོན་པའི་
འབྲས་བུ་འགྲུབ། སྟོབས་ཉི་མ་དང་འདྲ། གདུལ་བྱ་སྨིན་པར་བྱེད། ཡེ་ཤེས་ཀྱི་ཕར་ཕྱིན་ནི། ཆོས་ཀྱི་སྒྲ་དབྱངས་དང་འདྲ། གདུལ་བྱ་

༄༅། །འདུན་པར་བྱེད་པའི་ཆོས་སྟོན། དེ་ལྟར་བཅུ་ནི་ས་དང་པོ་ནས་བཅུ་པའི་བར་མཐོང་ལམ་དང་། བསྒོམ་ལམ་གྱི་སྤྱོད་ཡུལ་ཅན་ནོ། ། 
མངོན་ཤེས་དང་ལྡན་པ་ནི། རྒྱལ་པོ་དང་འདྲ། གཞན་དོན་བསྒྲུབ་པའི་མཐུ་ཐོག་པ་མེད། བསོད་ནམས་དང་ཡེ་ཤེས་ནི། བང་མཛོད་དང་འདྲ། 
ཚོགས་མང་པོའི་མཛོད་དུ་འགྱུར། བྱང་ཆུབ་ཕྱོགས་དང་མཐུན་པའི་ཆོས་དང་ལྡན་པ་ནི། ལམ་པོ་ཆེ་དང་འདྲ། འཕགས་པ་ཐམས་ཅད་གཤེགས་ ཤིང་རྗེས་སུ་གཤེགས་པས་སོ། །སྙིང་རྗེ་དང་ལྷག་མཐོང་བཞོན་པ་དང་འདྲ། འཁོར་འདས་གང་དུ་མི་ལྷུང་བར་བདེ་བླག་ཏུ་འགྲོ། གཟུངས་
སྤོབས་ནི་བཀོད་མའི་ཆུ་དད་འདྲ། ཐོས་པ་དང་མ་ཐོས་པའི་ཆོས་འཛིན་པས་མི་ཟད་དེ་ལྔ་ནི་བྱང་སེམས་ཁྱད་པར་གྱི་ལམ་གྱིས་བསྡུས་པའོ། །
ཆོས་ཀྱི་བསྐྱེད་མོས་ཚལ་དང་ལྡན་པ་ནི། སྒྲ་སྙན་ཐོས་པ་དང་འདྲ། ཐར་པ་འདོད་པའི་གདུལ་བྱར་སྙན་པར་སྒྲོགས་པ། བགྲོད་པ་གཅིག་

པའི་ལམ་དང་ལྡན་པ་ན་ཆུ་བོའི་རྒྱུན་དང་འདྲ། གཞན་དོན་བྱ་བ་མི་ཉམས། ཆོས་སྐུ་དང་ལྡན་པ་ནི་སྤྲིན་དང་འདྲ་སྟེ། དགའ་ལྡན་གྱི་གནས་ན་
བཞུགས་པ་ལ་སོགས་པ་སྟོན་པའི་སྒོ་ནས། སེམས་ཅན་གྱི་དོན་དུ་བྱ་བ་རྣམས་དེ་ལ་རགས་ལས་པའོ། །དེ་གསུམ་ནི་སངས་རྒྱས་ཀྱི་སས་བསྡུས་
པ་སྟེ་ལས་དང་པོའི་ས་ནས་སངས་རྒྱས་ཀྱི་སའི་བར་གྱི་བསྡུས་སོ། །གསུམ་པ་ས་མཚམས་ཀྱི་སྒོ་ནས་དབྱེ་བ་ནི། ཡོན་ཏན་གྱི་ཆོས་ཀུན་བརྟེན་
པའི་གཞིར་གྱུར་པའི་གནས་སྐབས་སུ་ཚོགས་སྦྱོར་གཉིས་སུ་དད་པ་མོས་པ་ལམ་བྱེད་ཀྱི་སེམས་བསྐྱེད། མ་དག་ས་བདུན་གྱི་ཉོན་སྒྲིབ་དག་ཅིང་
ཡེ་ཤེས་ཀྱི་མཐོང་བ་གསལ་བས་ལྷག་བསམ་རྣམ་པར་དག་པའི་སེམས་བསྐྱེད། དག་ས་གསུམ་ན་རང་ཤུགས་ཀྱི་སེམས་བསྐྱེད་རབ་ཏུ་རྒྱས་པས་
སྨོན་ལམ་དང་ཡོན་ཏན་རྒྱ་ཆེ་བའི་ཕྱིར། རྣམ་པར་སྨིན་པའི་སེམས་བསྐྱེད། མི་སློབ་པ་སངས་རྒྱས་ཀྱི་ཐུགས་བསྐྱེད་སྒྲིབ་པ་ཀུན་དང་བྲལ་

༄༅། །བའི་སེམས་བསྐྱེད་དང་བཞིའོ། །ཡང་གང་ནས་གོང་དུ་བགྲོད་པའི་ཆའི་ཚོགས་བསགས་པ་གཙོ་བོར་བྱེད་པའི་ཚོགས་ལམ་གྱི་
སྐབས་སུ་ལས་དང་པོ་པའི་སེམས་བསྐྱེད། མཐོང་ལམ་ལ་སྦྱོར་བྱེད་སྦྱོར་ལམ་སྐབས་ཡོངས་སུ་སྦྱོང་བར་བྱེད་པའི་སེམས་བསྐྱེད། རྣམ་པར་
མི་རྟོག་པའི་ཆོས་ཉིད་སོ་སོ་རིག་པའི་ཡེ་ཤེས་ཀྱི་མངོན་སུམ་མཐོང་བའི་མཐོང་ལམ་ན་ཆོས་མཐོང་བའི་སེམས་བསྐྱེད། མཐོང་ཟིན་གོམས་པར་བྱེད་
པའི་སྒོམ་ལམ་ན། སྒྲིབ་པ་དང་བྲལ་བའི་སེམས་བསྐྱེད། སངས་རྒྱས་ཀྱི་ས་ན་བསམ་གྱིས་མི་ཁབ་པའི་སེམས་བསྐྱེད་དང་ལྔའོ། །དེ་སྐད་
དུ༑ མགོན་པོ་བྱམས་པས། སེམས་བསྐྱེད་དེ་ནི་ས་རྣམས་ལ། །མོས་དང་ལྷག་བསམ་དག་པ་དང་། །རྣམ་པར་སྨིན་པ་གཞན་དུ་
འདོད༑ །དེ་བཞིན་སྒྲིབ་པ་སྤངས་པའོ། །ཞེས་དང་། སྡོམ་གསུམ་རྣམ་ངེས་ལས། ལྔ་ནི་ལམ་ལྔ་དྲུག་ནི་ཕར་ཕྱིན་དྲུག །ཅེས་སོ། །

བཞི་པ་མཚན་ཉིད་ཀྱི་སྒོ་ནས་དབྱེ་བ་ལ། རྟོགས་པར་བྱ་ཕྱིར་སྨོན་འཇུག་དོན་དམ་ལ༔ ཞེས་པས། གོང་དུ་བསྟན་པའི་དོན་གཉིས་དང་ལྡན་པའི་
སེམས་བསྐྱེད་དེ་རྟོག༷ས་པ༷ར་བྱ༷་བའི་ཕྱིར༷་དུ་སེམས་བསྐྱེད་ཁྱད་པར་ཅན་ལ་འཇུག་པ་སྟེ། དེ་ལ་ཀུན་རྫོབ་སེམས་བསྐྱེད་དང་། དོན་དམ་སེམས་
བསྐྱེད་གཉིས། དང་པོ་རགས་པ་བརྡའི་ཆོ་ག་ལ་བརྟེན་པ་ཀུན་རྫོབ་སེམས་བསྐྱེད་ནི། གཞན་དོན་དུ་རྫོགས་བྱང་ལ་དམིགས་པའི་ཐེག་ཆེན་
སློབ་པའི་སེམས་བསྐྱེད་གང་ཞིག །བྱང་འཕགས་ཀྱི་མཉམ་བཞག་གི་ངོ་བོར་གྱུར་པའི་སེམས་བསྐྱེད་མ་གཏོགས་པའི་ཐེག་ཆེན་ཚོགས་སྦྱོར་
གྱི་རྒྱུད་ཀྱི་སེམས་བསྐྱེད་རྣམས་དང་། བྱང་འཕགས་ཀྱི་རྗེས་ཐོབ་སེམས་བསྐྱེད་པ་ལྟ་བུའོ། །དབྱེ་བ་བྱས་ན། གྲོགས་དགེ་བའི་བཤེས་
གཉེན་གྱི། རྒྱུ་རིགས་སད་པའི། དགེ་རྩ་རྒྱས་པའི་ཐེག་ཆེན་གྱི་སྡེ་སྣོད་ཐོས་པའི་སྟོབས་དང་། ཐོས་པ་མང་དུ་གོམས་པས་བསྐྱེད་པ་

༄༅། །དང་ལྔ་སྟེ། མདོ་སྡེ་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་གོམས་པ་ལས། །
ཞེས་སོ། །སེམས་བསྐྱེད་ཀྱི་རྒྱུ་ལ་དབྱེ་ན། ཆོས་བཅུ་པའི་མདོ་ལས། རྒྱུ་བཞིས་སེམས་དེ་སྐྱེ་བར་འགྱུར་ཏེ། སེམས་དེ་ཉིད་ཀྱི་ཕན་ཡོན་
མཐོང་བ་དང་། དེ་བཞིན་གཤེགས་པ་ལ་དད་པ་དང་། སེམས་ཅན་གྱི་སྡུག་བསྔལ་མཐོང་བ་དང་། དགེ་བའི་བཤེས་གཉེན་གྱིས་ཡང་དག་
པར་བསྐུལ་བའོ། །ཞེས་སོ། །དེ་ལྟ་བུའི་ཀུན་རྫོབ་སེམས་བསྐྱེད་ལའང་ངོ་བོའི་སྒོ་ནས་དབྱེ་ན་སྨོན༷་འཇུག༷་གཉིས་ཏེ། ཇོ་བོ་གསེར་གླིང་པས་
ནི༑ སེམས་ཅན་ཐམས་ཅད་ཀྱི་དོན་དུ་བདག་གིས་རྫོགས་པའི་སངས་རྒྱས་ཐོབ་པར་བྱའོ། །སྙམ་དུ་འབྲས་བུ་ལ་དམ་བཅའ་བ་སྨོན་པ་དང་། 
སངས་རྒྱས་ཀྱི་རྒྱུ་ཕ་རོལ་དུ་ཕྱིན་པ་དྲུག་ལ་བསླབ་པར་བྱའོ་སྙམ་དུ་རྒྱུ་ལ་དམ་བཅའ་བ་འཇུག་སེམས་སུ་བཞེད་དེ། མངོན་པ་ཀུན་ལས་

བཏུས་པ་ལས། ཁྱད་པར་ཅན་མ་ཡིན་པ་དང་། ཁྱད་པར་དུ་འཕགས་པའོ། །དེ་ལ་ཁྱད་པར་ཅན་མ་ཡིན་པ་ནི། ཀྱེ་མའོ། །བདག་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ཤོག་ཅིག་སྙམ་པའོ། །ཁྱད་པར་འཕགས་པ་ནི། དེ་
ལྟར་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་ཤོག་ཅིག་སྙམ་པ་ནས། ཤེས་རབ་ཀྱི་ཕ་རོལ་དུ་ཕྱིན་པའི་བར་དུའོ། །ཞེས་སོ། །
རྒྱལ་སྲས་ཆེན་པོ་ཞི་བ་ལྷའི་ལུགས་ལ། གཞན་དོན་དུ་བདག་གི་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་སྙམ་པའི་བསམ་པས་
སྨོན་པ་དང་། སངས་རྒྱས་དེ་ཐོབ་ཕྱིར་ཕ་རོལ་ཏུ་ཕྱིན་པ་དྲུག་ལ་སྦྱོར་བས་དངོས་སུ་སློབ་པ་ནི་འཇུག་པའི་སེམས་སུ་བཞད་དེ། །སྤྱོད་
འཇུག་ལས། འགྲོ་བར་འདོད་དང་འགྲོ་བ་ཡི། །བྱེ་བྲག་ཇེ་བཞིན་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་

༄༅། །རིམ་བཞིན་ཤེས་པར་བྱ། །ཞེས་སོ། །ཀ་མ་ལ་ཤཱི་ལའི་སྒོམ་རིམ་དང་པོ་ལས་ཀྱང་། བྱང་ཆུབ་ཀྱི་སེམས་དེ་ཡང་རྣམ་
པ་གཉིས་ཏེ། ཞུགས་པའི་སེམས་དང་སྨོན་པའི་སེམས་སོ། །དེ་ཉིད་འགྲོ་བ་དེ་དག་ལ་ཕན་པའི་ཕྱིར་སངས་རྒྱས་སུ་གྱུར་ཅིག་ཅེས་གང་ཐོག་
མར་དོན་དུ་གཉེར་བ་དེ་སྨོན་པའི་སེམས་དང་། གང་ཕན་ཆད་སྡོམ་པ་བཟུང་སྟེ་ཚོགས་རྣམས་ལ་ཞུགས་པ་དེ་ནི་ཞུགས་པའི་སེམས་སོ། །ཅེས་
སོ༑ དེའང་སྨོན་སེམས་གང་ལའང་གཞན་དོན་དུ་སངས་རྒྱས་ཐོབ་ན་སྙམ་པ་ཙམ་ནི་སེམས་བསྐྱེད་ཙམ་པོ་པ་དང་། ལམ་སྒྲོན་ལས། 
ལྡོག་པ་མེད་པར་དམ་བཅའ་བའི། །བྱང་ཆུབ་སེམས་ནི་བསྐྱེད་པར་བྱ། །ཞེས་པས་བྱང་ཆུབ་མ་ཐོབ་བར་མི་གཏོང་བའི་དམ་བཅའ་བ་ནི་
སྨོན་སེམས་མཚན་ཉིད་པ་ཡིན་ནོ། །གཉིས་པ་མཐོང་ལམ་ཕྲ་བ་ཆོས་ཉིད་ཀྱིས་ཐོབ་པ་ཆོ་ག་ལ་མི་ལྟོས་པ་དོན༷་དམ༷་པའི་སེམས་བསྐྱེད་

ལ༑ སེམས་དེ་ངོས་བཟུང་བ་དང་། དེ་བསྐྱེད་ཚུལ་ལ་དཔྱད་པའོ། །དང་པོ་ངོ་བོ་ངོས་བཟུང་བ་ནི། རྣམ་པར་མི་རྟོག་པའི་ཆོས་ཉིད་མངོན་
སུམ་དུ་རྟོགས་པའི་ཡེ་ཤེས་གང་ཞིག །བྱང་འཕགས་ཀྱི་མཉམ་གཞག་གི་ངོ་བོར་གྱུར་པ་དང་། སངས་རྒྱས་ཀྱི་སའི་མཉམ་རྗེས་དབྱེར་མེད་
ཀྱི་ངོ་བོར་གྱུར་པའི་སེམས་བསྐྱེད་དེ་ཡིན་པའི་ཕྱིར་རོ། །དབྱེ་ན་རྒྱུ་དང་འབྲས་བུའི་ཐེག་པ་དག་གིས་ངོས་འཛིན་ཚུལ་ལ་བཞད་པ་མི་འདྲ་བ་
གཉིས་ཏེ། དང་པོ་རྒྱུ་ལམ་བྱེད་ཀྱི་ཐེག་པས། དོན་དམ་ཆོས་ཀྱི་དབྱིངས་དང་། དེ་མངོན་སུམ་དུ་རྟོགས་པའི་ཡེ་ཤེས་ལ་སེམས་བསྐྱེད་དུ་
བཞེད་དེ། རྒྱལ་བ་བྱམས་པས། རྫོགས་པའི་སངས་རྒྱས་རབ་མཉེས་བྱས། །བསོད་ནམས་ཡེ་ཤེས་ཚོགས་རབ་བསགས། །ཆོས་
ལ་མི་རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པར་འདོད། །ཅེས་གསུངས་པས། སོ་སྐྱེའི་གནས་སྐབས་སུ་བདག་རྐྱེན་རྫོགས་པའི་

༄༅། །སངས་རྒྱས་མཉེས་པར་བྱས་ཤིང་། བསོད་ནམས་དང་ཡེ་ཤེས་ཀྱི་ཚོགས་བསྐལ་པ་གྲངས་མེད་གཅིག་ཏུ་བསགས་པ་ལས། 
ས་དང་པོར་ཆོས་ཀྱི་བདག་མེད་མངོན་སུམ་དུ་རྟོགས་པའི་ཡེ་ཤེས་ངང་གིས་སྐྱེས་པ་ལ་དོན་དམ་སེམས་བསྐྱེད་ད་བཞེད་དེ། ཡངས་འཛིན་དང་། 
རྗེས་སྒྲུབ་དང་། རྟོགས་པ་སྟེ། དམ་པ་གསུམ་གྱིས་ཟིན་པའི་སེམས་བསྐྱེད་དུ་གསུངས་སོ། །དེས་ན་དོན་དམ་སེམས་བསྐྱེད་སྒྲ་ཇི་བཞིན་པ་
ནི་འཕགས་པ་ཁོ་ན་ལས། སོ་སྐྱེའི་སར་མེད་མོད་ཀྱི། རྗེས་མཐུན་ཙམ་ནི་ཚོགས་སྦྱོར་གྱི་གནས་སྐབས་སུ་ཡོད་དོ། །གཉིས་པ་འབྲས་བུ་
ལམ་བྱེད་ཀྱི་ཐེག་པ་ལས་ནི། སྐྱེ་འགག་གནས་དམིགས་འགྲོ་འོད་ཐམས་ཅད་དང་བྲལ་བའི་གཟུང་འཛིན་གཉིས་མེད་ཀྱི་ཡེ་ཤེས་ལ་དོན་དམ་སེམས་
བསྐྱེད་དུ་གསུངས་ཏེ། གསང་བ་སྙིང་པོ་ལས། ཨེ་མ་ཧོ་ངོ་མཚར་རྨད་ཀྱི་ཆོས། །རྫོགས་པའི་སངས་རྒྱས་ཀུན་གྱི་གསང་། །སྐྱེ་བ་མེད་

ལས་ཐམས་ཅད་སྐྱེས། །སྐྱེས་ཙམ་ཉིད་ན་སྐྱེ་བ་མེད། །ཅེས་པ་སོགས་ཨེ་མ་མཚར་ལྔས་གསུངས་པ་ལྟ་བུ་སྟེ་དོན་ལ་མཐུན་པ་ཡིན་
ནོ༑ །གཉིས་པ་དེ་བསྐྱེད་ཚུལ་ལ་དཔྱད་པ་ནི། རྒྱུ་འཕྲུལ་དྲྭ་བ་དང་། རྣམ་སྣང་མངོན་བྱང་དང་། བྱང་ཆུབ་སེམས་འགྲེལ་ལ་སོགས། 
གསང་སྔགས་སུ་དོན་དམ་སེམས་བསྐྱེད་བླང་བའི་ཚོག་གསུངས་པ་རྣམས་ཀྱང་། ཡེ་ཤེས་སྐྱེ་བའི་རྟེན་འབྲེལ་སྒྲིག་བྱེད་དུ་ཀུན་རྫོབ་ཀྱི་རྣམ་
པས་བསྐྱེད་པ་ཙམ་ལས། ངོ་བོ་སྒོམ་བྱུང་ལ་མ་ལྟོས་པར་ཆོ་ག་ཁོ་ནས་སྐྱེ་བ་མི་ནུས་པའི་ཕྱིར། བྱང་ཆུབ་སེམས་འགྲེལ་ལས། བྱང་
ཆུབ་སེམས་དཔའམ་གསང་སྔགས་ཀྱི་སྒོར་སྤྱད་པ་སྤྱོད་པ་རྣམས་ཀྱིས་དེ་ལྟར་ཀུན་རྫོབ་ཀྱི་རྣམ་པས་བྱང་ཆུབ་ཀྱི་སེམས་སྨོན་པའི་རང་བཞིན་
ཅན་བསྐྱེད་ནས། དོན་དམ་པའི་བྱང་ཆུབ་ཀྱི་སེམས་བསྒོམས་པའི་སྟོབས་ཀྱིས་བསྐྱེད་པར་བྱ་བ་ཡིན་ཏེ། ཞེས་གསུངས་པས་གསལ་

༄༅། །ལོ༑ །དེས་ན་སངས་རྒྱས་གཉིས་པས་ཀྱང་། ཡང་དག་པར་སངས་རྒྱས་ཐོབ་པ་ལ་དོན་དམ་སེམས་བསྐྱེད་དགོས། 
དོན་དམ་བྱང་སེམས་སྐྱེ་བ་ལ་ཀུན་རྫོབ་བྱང་སེམས་དགོས། དེ་ལ་སྙིང་རྗེ་དགོས། སྙིང་རྗེ་སྐྱེ་བ་ལ་བྱམས་པ། བྱམས་པ་སེམས་ཅན་ཐམས་
ཅད་ཕ་མར་ཤེས་པ་ལས་སྐྱེ་བའོ། །དེས་ན་ཐེག་པ་ཆེན་པོའི་ལམ་གྱི་ངོ་བོ་ནི་བྱམས་སྙིང་རྗེ་བྱང་ཆུབ་ཀྱི་སེམས་ཡིན་པས་མེད་དུ་མི་རུང་བ་
ཡིན་ནོ། །དེ་དག་ལ་བརྟེན་ནས་རང་གཞན་གྱི་དོན་ཐམས་ཅད་འགྲུབ་པས་ལམ་གྱི་ཁ་སྒྱུར་ཡིན་ཏེ་རྟའི་ཁ་ལོ་སྲབ་ཀྱིས་བསྒྱུར་བ་བཞིན་ནོ། །ཞེས་
གསུངས་ཤིང་ཀུན་རྫོབ་དང་དོན་དམ་སེམས་བསྐྱེད་སྔ་ཕྱི་རྟེན་དང་རྟེན་ཅན་ནམ། རྒྱུ་འབྲས་ཀྱི་ཚུལ་དུ་སྐྱེ་བར་བཞེད་པ་ནི་ལམ་པའི་རྣལ་འབྱོར་གྱི་
ཉམས་ལེན་ལ༷་དགོངས་ནས་དེ་ལྟར་གསུངས་པ་སྟེ། བྱང་ཆུབ་སེམས་འགྲེལ་གྱི་དགོངས་པ་དང་ཡང་གཅིག་པ་ཡིན་ནོ། །དེ་ལྟ་མོད་ཀྱི་དོན་དམ་

སེམས་བསྐྱེད་ཆོ་ག་རྐྱང་པས་སྐྱེ་བར་བཞེད་པ་ནི་མ་ཡིན་ཏེ། མདོ་སྡེ་དགོངས་པ་ངེས་འགྲེལ་ལས། དོན་དམ་པ་བྱང་ཆུབ་ཀྱི་སེམས་དེ་ནི་འཇིག་
རྟེན་ལས་འདས་པ། སྤྲོས་པ་མཐའ་དག་དང་བྲལ་བ། ཤིན་ཏུ་གསལ་བ། དོན་དམ་པའི་སྤྱོད་ཡུལ། དྲི་མ་མེད་པ། མི་གཡོ་བ། རླུང་
མེད་པའི་མར་མེའི་རྒྱུན་བཞིན་དུ་མི་གཡོ་བའོ། །དེ་འགྲུབ་པ་ནི་རྟག་ཏུ་གུས་པས་ཞི་གནས་དང་ལྷག་མཐོང་གི་རྣལ་འབྱོར་གོམས་པ་ལས་
འགྱུར་རོ། །ཞེས་བསྒོམས་པའི་སྟོབས་ཀྱིས་སྐྱེ་བར་གསུངས་པའི་ཕྱིར་དང་། སངས་རྒྱས་གཉིས་པའི་རྡོ་རྗེའི་གསུང་རྣམས་ཀྱང་འདི་
དང་དོན་གཅིག་པར་འབྱུང་བའི་ཕྱིར་རོ། །ལྔ་པ་སེམས་བསྐྱེད་བླང་བའི་ཆོ་ག་ལ། དེ་རིང་ཉིད་དུ་འཇུག་པས། ཞེས་པས་རྒྱ་ཆེན་སྤྱོད་
སྲོལ་དང་། ཟབ་མོ་ལྟ་སྲོལ་གཉིས། དང་པོ་རྒྱ་ཆེན་སྤྱོད་པའི་སྲོལ་ནི། འཕགས་པ་བྱམས་པ་ནས་སློབ་དཔོན་ཐོག་མེད་ན་མར་བརྒྱུད་

༄༅། །པའི་ཇོ་བོ་གསེར་གླིང་པའི་ལུགས་ཏེ། དེ་ལ་སྨོན་འཇུག་གཉིས་ཆོ་ག་ཐ་དད་ཀྱིས་བླང་དགོས་པས། སྨོན་སེམས་ལ་ཡུལ་
ཁྱད་པར་ཅན་གྱི་དྲུང་དུ། མཎྜལ་དང་། གསོལ་གདབ། སྐྱབས་འགྲོ། ཡན་ལག་བདུན་པས་ཚོགས་བསགས་པའི་རྗེས་ཐོབ་ཏུ་དགོངས་གསོལ་
སྔོན་དུ་འགྲོ་བས་བདག་མིང་འདི་སོགས་ཚིག་ལན་གསུམ་བརྗོད་པས་བླང་བ་དང་། འཇུག་སྡོམ་ལ་སོ་ཐར་བདུན་གང་རུང་ཞིག་སྔོན་དུ་བླངས་ནས་
བྱང་ཆུབ་སེམས་དཔའི་སྡེ་སྣོད་ལ་སྦྱངས་པས་དད་ཅིང་སྒྲུབ་པར་ནུས་པ་ན་གདོད་དེ་བླང་བའི་ཆོ་ག་སྦྱོར་དངོས་རྗེས་གསུམ་ཚང་བའི་སྒོ་ནས་ལེན་པ་
སྟེ༑ སྦྱོར་བ་ལ། གསོལ་གདབ་དང་། བར་ཆད་ཐུན་མོང་བ་དྲི་བ་དང་། ལྟུང་བའི་ལྕི་ཡང་བརྗོད་པ་དང་། ཉམས་པའི་ཉེས་དམིགས་
དང༑ བླངས་བའི་ཕན་ཡོན་དང་། ཚོགས་བསགས་པ་དང་། བར་ཆད་ཐུན་མིན་དྲིི་བ་དང་། བསྐུལ་བ་དང་། བསམ་པ་ཁྱད་པར་ཅན་

བསྐྱེད་པ་དང་། བསླབ་པ་མདོར་བརྗོད་པ་དང་བཅུ། དངོས་གཞི་ལ་ལན་གསུམ་དྲི་བ་དང་། སློབ་མས་འཚལ་ལགས་ཞེས་ལན་གསུམ་
བརྗོད་པའི་ཐ་མའི་ཚེ་ན་ཐོབ་པ་དང་། རྗེས་ལ་ཆོས་དྲུག་སྟེ། མཁྱེན་པ་གསོལ་བ་དང་། ཡེ་ཤེས་གཟིགས་པར་འཇུག་པའི་ཕན་ཡོན་དང་། 
སྡོམ་པ་གྱ་ཚོམས་སུ་མི་སྒྲག་པ་དང་། བསླབ་པ་མདོར་བསྡུས་ནས་གོ་བར་བྱ་བ་དང་། བཀའ་དྲིན་དྲན་པའི་མཆོད་པ་དང་དགེ་བའི་རྩ་བ་
བསྔོ་བའོ། །གཉིས་པ་ཟབ་མོ་ལྟ་སྲོལ་ནི། འཕགས་པ་འཇམ་དཔལ་དབྱངས་ནས་སློབ་དཔོན་ཀླུང་སྒྲུབ་ན་མར་བརྒྱུད་པ་རྒྱལ་སྲས་ཆེན་
པོ་ཞི་བ་ལྷའི་ལུགས་ཏེ། དེ་ལ་སྨོན་འཇུག་གི་སྡོམ་པ་གཉིས་སྟབས་གཅིག་ཏུ་ལེན་པའི་ཆོ་གས་ཐོབ་པའི་སྡོམ་པ་སྟེ། ཇི་ལྟར་བླང་བའི་
སྦྱོར་དངོས་རྗེས་གསུམ་གྱི་ཆོ་ག་ལས། དང་པོ་སྦྱོར་བ་ལ། ཚོགས་བསགས་པ་དང་། བློ་སྦྱོང་བ་གཉིས། དང་པོ་ཚོགས་བསགས་པ་

༄༅། །ནི༑ ཕྱི་རྐྱེན་གསུམ་ལས། བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་བསྐྱེད་པ་ལ་ཚོགས་བསགས་ཁྱད་པར་ཅན་སྔོན་དུ་
འགྲོ་དགོས་ཤིང་། སེམས་བསྐྱེད་པའི་གནས་དེ་ཡང་ལྷར་བཅས་འཇིག་རྟེན་ཐམས་ཅད་ཀྱི་ཕྱག་མཆོད་ཀྱི་གནས་ཡིན་པས་མཛེས་པར་བརྒྱན་ཞིང་། 
རྟེན་ཁྱད་པར་ཅན་བཀྲམ། དེའི་མདུན་དུ་མཆོད་པ་རྒྱུ་བཟང་སྤུས་གཙང་བཀོད་ལེགས་པར་བྱས་ལ། ཐོག་མར་དཀོན་མཆོག་གསུམ་གྱི་ཡོན་
ཏན་རྗེས་སུ་དྲན་པའི་མདོ་དང་། བྱང་ཆུབ་སེམས་ཀྱི་ཕན་ཡོན་དང་། སེམས་བསྐྱེད་རྒྱུད་ལྡན་གྱི་གང་ཟག་གི་ཕན་ཡོན་དྲན་པའི་སྒོ་ནས། 
ས་གཞི་དང་མཆོད་བརླབས་སྔོན་དུ་འགྲོ་བས། རྒྱལ་བ་སྲས་བཅས་སྤྱན་འདྲེན་བཞུགས་གསོལ་གྱི་ཚིག་བརྗོད་ཅིང་། མདུན་རྟེན་རྣམ་ནམ་
མཁར་བསྐྱེད་པའི་ཚོགས་ཞིང་དང་དབྱེར་མེད་དུ་བཞུགས་པར་བསམ་ལ། བསགས་སྦྱང་སྤེལ་གསུམ་གྱི་གནད་བསྡུས་པའི་བཟང་སྤྱོད་ཡན་

ལག་བདུན་པ་མཎྜལ་བཅས་བྱ། གཉིས་པ་བློ་སྦྱོང་བ་ནི། འོག་ཏུ་བསྟན་པའི་ཚད་མེད་བཞིའི་བློ་སྦྱོང་དང་འབྲེལ་བས་མཁའ་ཁྱབ་ཀྱི་མ་དྲིན་
ཆེན་སྡུག་བསྔལ་གྱིས་གཟིར་བ་འདི་རྣམས་ཀྱི་སྡུག་བསྔལ་བསལ་ཞིང་བདེ་བ་མཆོག་ལ་འགོད་པའི་ཆེད་དུ། བདག་གི་ལུས་ལོངས་སྤྱོད་དགེ་
ཚོགས་ཐམས་ཅད་དེ་དག་གི་དོན་ཀུན་འགྲུབ་པའི་ཕྱིར་ཕོངས་མེད་དུ་གཏོང་བས་འབྲེལ་ཚད་དོན་ལྡན་དུ་འབྱུང་བར་ཤོག་ཅིག་སྙམ་པའི་བློ་སྦྱང་
ཚིག་དོན་དང་འབྲེལ་པར་དལ་བུས་བཏང་། གཉིས་པ་དངོས་གཞི་ལ། སྙན་གསན་དབབ་པ། རྟེན་ལ་གཞི་བཅའ་བ། བརྗོད་པ་
གསུམ་གྱིས་དམ་བཅའ་བ་དང་གསུམ། དང་པོ་དགོངས་སུ་གསོལ་བ་གསུམ་གྱིས་སྙན་གསན་དབབ་པ་ནི། ཚད་མེད་པའི་དྲིན་དང་
ལྡན་པའི་མཁའ་ཁྱབ་ཀྱི་མ་རྣམས། སྡུག་བསྔལ་རྒྱུ་འབྲས་གཉིས་དང་བྲལ་ཏེ་གཏན་གྱི་བདེ་བ་རྫོགས་པའི་སངས་རྒྱས་ཀྱི་གོ་འཕང་

༄༅། །ལ་བདག་གཅིག་པུས་འགོད་པར་བྱ། དེའི་ཆེད་དུ་སྔོན་གྱི་རྒྱལ་བ་སྲས་བཅས་ཀྱི་མཛད་སྤྱོད་རླབས་པོ་ཆེ་ལ་བསླབ་ཅིང་
སེམས་ཅན་སངས་རྒྱས། འཁོར་བ་གནས་སྟོང་། རང་གཅིག་པུ་རྗེས་སུ་ལྷག་པ་ཞིག་དེ༷་རི༷ང་ཉི༷ད་དུ༷་བྱ་ཞིང་། དེ་སྲིད་དུ། གུས་རྟག་གི་བརྩོན་
འགྲུས་རྩོམ་མོ་སྙམ་པ་སྔོན་དུ་འགྲོ་བས། ཕྱོགས་བཅུ་ན་བཞུགས་པའི་སོགས། སངས་རྒྱས་བྱང་ཆུབ་སེམས་དཔའམ་རྩ་བརྒྱུད་ཀྱི་བླ་མ་
རྣམས་ལ་མཁྱེན་པར་གསོལ་ཞིང་། དེ་དག་གིས་བདག་གི་བསམ་སྦྱོར་ཇི་ལྟ་བ་བཞིན་མཁྱེན་ངེས་སྙམ་ནས་དཀོན་མཆོག་ལ་དད་པ་ཆེན་པོ། 
སེམས་ཅན་ལ་སྙིང་རྗེ་ཆེན་པོ། །སངས་རྒྱས་ཐོབ་འདོད་ཀྱི་འདུན་པ་ཆེན་པོ་སྟེ། འདུ་ཤེས་གསུམ་དང་མ་བྲལ་བར་སེམས་རྩེ་གཅིག་པས་
སྙན་གསན་དབབས་པ་དང་། གཉིས་པ་ཁྱད་པར་གསུམ་ལྡན་གྱི་སྐྱབས་སུ་འགྲོ་བ་གསུམ་གྱིས་གཞི་བཅའ་བ་ནི། རྟེན་ཁྱད་པར་ཅན་

ཐེག་པ་ཆེན་པོའི་མཆོག་གསུམ་ལ་སྐྱེས་བུ་ཆེན་པོའི་བློས་བྱང་ཆུབ་བར་དུ་སྐྱབས་སུ་འགྲོ་སྙམ་པས་ཚིག་ཏུ་བརྗོད་པ་དང་། གསུམ་པ་བརྗོད་པ་
གསུམ་གྱིས་དམ་བཅའ་བ་ནི། ཇི་ལྟར་སྔོན་གྱི་བདེ་བར་གཤེགས་པ་རྣམས་ཀྱིས་སྨོན་པ་བྱང་ཆུབ་ཀྱི་ཐུགས་ཡང་དག་པར་བསྐྱེད་པ་དང་། འཇུག་
པ་བྱང་ཆུབ་སེམས་དཔའི་ལམ་གྱི་བསླབ་པ་ལ་རིམ་པ་བཞིན་དུ་བསླབ་པར་མཛད་པ་དེ་ལྟར། བདག་གིས་ཀྱང་འགྲོ་བ་སེམས་ཅན་ཐམས་ཅད་ལ་
ཕན་པར་འདོད་པ་དོན་དུ་གཉེར་བའི་ཆེད་དུ་འབྲས་བུ་སངས་རྒྱས་དང་། དེའི་རྒྱུ་ཚོགས་གཉིས་བསྒྲུབ་པོ་སྙམ་པའི་སྨོན་པ་བྱང་ཆུབ་ཀྱི་སེམས་
རིན་པོ་ཆེ་བསྐྱེད་ཅིང་། འཇུག་པ་བྱང་ཆུབ་སེམས་དཔའི་བསླབ་པ་རྣམས་ལ་ད་ལྟ་ནས་རིམ་བཞིན་ངེས་པར་ནན་ཏན་དུ་དམ་བཅའ་དང་
བཅས་པའི་སྒོ་ནས་ཡང་དག་པར་བསླབ་པར་བགྱིའོ་སྙམ་པས་བརྗོད་པ་གསུམ་རྫོགས་པའི་དེ་མ་ཐག་རིམ་པས་སྨོན་འཇུག་བྱང་ཆུབ་ཀྱི་སེམས་

༄༅། །རིན་པོ་ཆེ་རྒྱུད་ལ་སྐྱེས་ཤིང་བརྟན་པར་བྱས་བྱུང་སྙམ་པའི་ཐོབ་ཤེས་ཀྱི་དགའ་བ་ཁྱད་པར་ཅན་བསྐྱེད་དོ། །གསུམ་པ་རྗེས་
ལ༑ དགའ་བ་བསྒོམ་པ་དང་། མཐར་གྱི་བྱ་བའོ། །དང་པོ། སེམས་དེ་སྤེལ་ཞིང་བརྟན་པའི་ཕྱིར་དགའ་བ་བསྒོམ་པ་ལ། རང་གཞན་
དགའ་བ་བསྒོམ་པ་གཉིས། དང་པོ་རང་དགའ་བ་བསྒོམ་པ་ནི། དེང་དུས་བདག་སོགས་ཏེ། དེང་གི་དུས་ན་བདག་གི་ཚེ་དེ་སྔོན་ལྟར་
ངལ་བ་འབྲས་མེད་མིན་པར། བྱང་ཆུབ་ཀྱི་སེམས་རིན་པོ་ཆེ་འདི་རྙེས་པས་འབྲས་བུ་ཡོད་པ་ཉིད་དེ། བདག་དེ་རིང་སངས་རྒྱས་རྣམས་ཀྱིས་
སྐུའི་གདུང་འཚོབ་པ། གསུང་དམ་པའི་ཆོས་ཀྱི་མཛོད་འཛིན་པ། གདུལ་བྱའི་ལྷག་མ་སྐྱོང་བ། བསམ་གྱིས་མི་ཁྱབ་པའི་ཡེ་ཤེས་ལ་
དབང་བསྒྱུར་བ་སྟེ། བྱ་བ་ཆེན་པོ་བཞི་ལ་དབང་བའི་རྒྱལ་བ་རྣམས་ཀྱིས་ཐུགས་ཀྱི་སྲས་སུ་གྱུར། བྱང་ཆུབ་སེམས་དཔའ་རྣམས་ཀྱི་སྤུན་ཟླ། 

ཉན་ཐོས་རྣམས་ཀྱི་བླ་མར་གྱུར། དོན་གནས་འགྱུར་འགྲོ་བ་ལྷ་དང་བཅས་པས་ཕྱག་བྱ་བའི་འོས་སུ་གྱུར། མིང་གནས་འགྱུར་རྒྱལ་སྲས་བྱང་
ཆུབ་སེམས་དཔའི་མཚན་གྱི་ཅོད་པན་གདགས་འོས་སུ་གྱུར་ཏོ་སྙམ་དུ་སྤྲོ་དགའ་བསྐྱེད་དོ། །གཉིས་པ་གཞན་དགའ་བ་བསྒོམ་པ་ནི། བདག་
གི་དེ་རིང་སོགས་བརྗོད་དེ། ད་ནི་བདག་གིས་འགྲོ་བ་སེམས་ཅན་ཀུན་བླ་མེད་རྫོགས་པའི་སངས་རྒྱས་ཀྱི་གོ་འཕང་ལ་འགོད་དེ་ཞེས་དམ་བཅས་ཏེ། 
སྲས་བཅས་རྒྱལ་བ་ཐམས་ཅད་དཔང་པོར་བཞག་ནས་མཁའ་ཁྱབ་ཀྱི་འགྲོ་བ་རྣམས་གནས་སྐབས་དང་མཐར་ཐུག་གི་བདེ་བ་དམ་པ་སྦྱིན་པའི་
མགྲོན་དུ་བོས་ཟིན་པས། ཡིད་ཅན་ཐམས་ཅད་རབ་ཏུ་དགའ་བར་གྱིས་ཤིག་ཅེས་བསྒྲགས་པས་རི་དང་ཤིང་གི་ལྷ་སོགས་ནས་མཐར་འོག་མིན་གྱི་
བར་དུ་གྲགས་པར་བསམ་མོ། །གཉིས་པ་མཐར་གྱི་བྱ་བ་ནི། དཀོན་མཆོག་ལ་གཏང་རག་གི་མཆོད་པ་ཕུལ་ལ། བསྔོ་སྨོན་གྱིས་མཐའ་

༄༅། །བརྒྱན་པར་བྱའོ། །དེ་ལྟར་ཤིང་རྟ་ཆེན་པོ་གཉིས་ཀྱི་བཞད་ཚུལ་སྲོལ་གཉིས་སུ་བཞུགས་པ་ལས། འདིར་ནི་སྡོམ་པ་བླང་
བའི་ཆོ་ག་ཕྱི་མའི་ལུགས་སུ་འཇུ༷ག་ནས་ལེན་པ༷་ཡིན་ནོ། །ཁྲིད་སྦྱོང་སོགས་ཀྱི་སྐབས། ཐུན་གྱི་མགོ་མཇུག་སྦྱོར་རྗེས་ཀྱི་རིམ་པ་ཚར་རེ་བཏང་། 
དངོས་གཞིའི་མཇུག་གམ། རྒྱུན་དུ་བླ་མེད་མག་ཆེན་མྱུར་ལམ་སྙིང་པོའི་ཆོས༔ བདག་བས་གཞན་གཅེས་སྒོམ་པའི་བྱང་ཆུབ་སེམས༔ རྟོགས་
པར་བྱ་ཕྱིར་སྨོན་འཇུག་དོན་དམ་ལ༔ དེ་རིང་ཉིད་དུ་འཇུག་པས་བརྟེན་འཚལ་ལོ༔ ཞེས་ཁྱད་པར་བའི་སེམས་བསྐྱེད། བདག་དང་མཐའ་
ཡས་པའི་སེམས་ཅན་ཀུན་རང་བཞིན་གྱིས་ཡེ་སངས་རྒྱས་པར་ཡོད་ཀྱང་གློ་བུར་གཟུང་འཛིན་འཁྲུལ་དབང་དུ་གྱུར་པས། སྒྱུ་མ་ལྟ་བུའི་སྡུག་
བསྔལ་ལ་སྤྱོད་པ་ཀུན། མྱུར་དུ་གདོད་མའི་གཞི་ཀློང་དུ་མངོན་སངས་རྒྱས་པའི་ཕྱིར། ཟབ་མའི་རྣལ་འབྱོར་གྱི་ལམ་ལ་རྒྱུན་དུ་ནན་ཏན་བྱའོ་

སྙམ་དུ་དམ་བཅའ་བ་དང་། དེའང་སེམས་ཡེ་ཤེས་སུ་བསྐྱེད་པ་ཞེས། འཁྲུལ་ཆོས་གཉིད་ཀྱིས་བསྐྱེད་པའི་རྨི་ལམ་ལྟ་བུའི་རང་ངོ་མ་རིག་དབང་
གིས་གཟུང་འཛིན་འཁྲུལ་སྣང་འཁྲུལ་འཛིན་གྱི་སེམས་རྟོག་ཐམས་ཅད་རང་སངས་ཏེ། རང་བྱུང་ཡེ་ཤེས་ཀྱི་ངོ་བོར་བསྐྱེད་པའམ་རིག་ངོར་སད་པ་
གནས་ལུགས་ཡིད་དཔྱོད་དང་བྲལ་བའི་ཆོས་ཉིད་མངོན་སུམ་རྟོགས་པའི་ངང་ནས་དེ་ལྟར་མ་རྟོག་པ་རྣམས་མི་བཏང་བའི་ཚུལ། ཀླུ་སྒྲུབ་ཀྱིས། 
དེ་ལྟར་སྟོང་པ་ཉིད་འདི་ནི། །རྣལ་འབྱོར་པ་ཡི་སྒོམ་བྱས་ན། །གཞན་གྱི་དོན་ལ་ཆགས་པའི་བློ། །འབྱུང་བར་འགྱུར་བ་ཐེ་ཚོམ་མེད། །ཅེས་
དང་༑ དེ་གཉིས་མི་འགལ་བའང་། མདོ་སྡུད་པ་ལས། དཔེར་ན་ཤིང་མཁན་བཟོ་བོ་མཁས་པས་སྐྱེས་པ་བུད་མེད་དང་། །འདྲ་བའི་བཟོ་
བྱས་དེས་ཀྱང་བྱ་བ་ཐམས་ཅད་བྱེད། །དེ་བཞིན་བྱང་ཆུབ་སྤྱོད་མཁས་བྱང་ཆུབ་སེམས་དཔའ་ཡང་། །རྣམ་པར་མི་རྟོག་ཡེ་ཤེས་བྱ་བ་ཐམས་

༄༅། །ཅད་བྱེད། །ཅེས་གསུངས་པ་ལྟར་དོན་དམ་བྱང་ཆུབ་ཀྱི་སེམས་བསྐྱེད་པའི་དམ་བཅའ་དང་བཅས་ཡང་ཡང་བརྗོད་ཅིང་། ཐུན་
ཆ་གསུམ་གྱི་ཆ་གཉིས་སུ་བྱང་ཆུབ་སེམས་ཀྱི་རྩལ་སྦྱོང་འོག་ནས་བྱུང་བའི་མཉམ་རྗེས་ལ་བློ་སྦྱངས། ཐུན་ཆ་གཅིག་ཏུ་སེམས་ཅན་ཐམས་ཅད་
བདེ་བ་དང་སོགས། ཚད་མེད་བཞི་ཚིག་རྗེས་དོན་འབྲང་གིས་གསོགས། ཐུན་མཐར་ཚོགས་ཞིང་རང་ལ་ཐིམ་པས། དེ་དག་གི་ཐུགས་རྒྱུད་
ཀྱི་དོན་དམ་པ་བྱང་ཆུབ་ཀྱི་སེམས་རིན་པོ་ཆེ་རང་རྒྱུད་ལ་མངོན་སུམ་དུ་སྐྱེས་བྱུང་སྙམ་པས་རང་སེམས་དམིགས་རྩོལ་འཛིན་མེད་རང་བབས་སུ་
འཇོག་ཅིང་། རྗེས་རིམ་རྣམས་བྱའོ། །དེ་ལྟར་སེམས་བསྐྱེད་དེའང་སེམས་མཆོག་བསྐྱེད་པ་མི་གཙོ་སྐྱེས་པ་གཙོ། །ཞེས་པས་བྱམས་སྙིང་
རྗེ་བྱང་ཆུབ་ཀྱི་སེམས་བཅོས་མ་མ་ཡིན་པ། བཀྲེས་པས་ཟས་དང་། སྐོམ་པས་ཆུ་བཏུང་འདོད་ལྟ་བུ་ཞིག་དགོས་ཤིང་། དེའང་ཚོགས་

བསགས་སྒྲིབ་སྦྱང་དང་། བློ་སྦྱོང་གནད་དུ་འགྲོ་ངེས་པ་ལ་ཐུག་ཅིང་། དེའང་གླང་ཐང་པས་ཕན་འདོགས་པ་བས་གནོད་པ་སྐྱེལ་བ་ལ་གུས་པ་
ཞིག་བྱུང་ན་བྱང་ཆུབ་ཀྱི་སེམས་བརྟན་པོ་བྱུང་བ་ཡིན། ཞེས་གསུངས་པའི་གནད་ནས་འཛིན་དགོས་སོ། །དྲུག་པ་བསླབ་བྱ་བསྟན་པ་ནི། བརྟེན་
འཚལ་ལོཿ ཞེས་པས་བསྟན་ཏེ། སེམས་བསྐྱེད་དེ་མ་ཉམས་ཤིང་། གོང་འཕེལ་དུ་བྱེད་པ་ལ། སྨོན་འཇུག་བྱང་ཆུབ་ཀྱི་སེམས་རྟག་ཏུ་
བརྟེ༷ན་པར་འཚ༷ལ་ལོ། །དེ་ལ་དབྱེ་ན། སྨོན་པའི་བསླབ་བྱ་དང་། འཇུག་པའི་བསླབ་བྱ་གཉིས། དང་པོ་སྨོན་པའི་བསླབ་བྱ་ལ། བྱང་
ཆུབ་རྒྱུའི་སེམས་སྦྱང་བྱང་ཆུབ་དངོས་ཀྱི་སེམས་སྦྱང་། བྱང་ཆུབ་སྤྱོད་པའི་སེམས་སྦྱང་དང་གསུམ། དང་པོ་བྱང་ཆུབ་རྒྱའི་སེམས་སྦྱང་
ལ༑ རྒྱུ་ཚད་མེད་བཞི་སྤྱིར་བཤད་པ། བྱེ་བྲག་བློ་སྦྱང་ཚུལ་བཤད་པའོ། །དང་པོ་ཚད་མེད་བཞི་སྤྱིར་བཤད་པ་ལ། བྱམས་པ། སྙིང་རྗེ། 

༄༅། །དགའ་བ། བཏང་སྙོམས་ཚད་མེད་དང་བཞི། དང་པོ་བྱམས་པའི་ངོ་བོ་ནི། གཞན་བདེ་འདོད་པ་སྟེ། དམིགས་པའི་
ཡུལ་བདེ་བ་རྒྱུ་འབྲས་གཉིས་དང་མི་ལྡན་པའི་སེམས་ཅན་རྣམས་ལ། རྣམ་པའི་བླ་དེ་རྣམས་རང་འདོད་པ་ལྟར་བདེ་བ་རྒྱུ་འབྲས་དང་ལྡན་པར་
འདོད་པ་ཡིན། གཉིས་པ་སྙིང་རྗེའི་ངོ་བོ་ནི། གཞན་སྡུག་བསྔལ་དང་བྲལ་བར་འདོད་ནས་དེའི་ཁུར་འཁྱེར་བ་ཡིན། དམིགས་པའི་ཡུལ་སྡུག་
བསྔལ་རྒྱུ་འབྲས་གཉིས་དང་ལྡན་པའི་སེམས་ཅན་རྣམས་ལ། རྣམ་པའི་བློ་སྡུག་བསྔལ་རྒྱུ་འབྲས་ཀུན་དང་བྲལ་བར་བྱ་སྙམ་པ་ཡིན། དེའང་
སྡུག་བསྔལ་དངོས་ལ་གནས་པ་ལ་མི་བཟོད་པ་སྙིང་རྗེ་ཡིན། སྡུག་བསྔལ་གྱི་རྒྱུ་ལ་ཞུགས་པ་རྣམས་ལ་མི་བཟོད་པ་སྙིང་བརྩེ་བ་ཡིན། གསུམ་
པ་དགའ་བའི་ངོ་བོ་ནི། གཞན་ཕུན་སུམ་ཚོགས་པའི་བདེ་བ་དང་མི་འབྲལ་བར་སྨོན་པ་ཡིན་ལ། དམིགས་པའི་ཡུལ། སེམས་ཅན་བདེ་བ་

རྒྱུ་འབྲས་དང་ལྡན་པ་ལ། རྣམ་པའི་བློ་དེ་དག་དང་། དེ་ལས་ལྷག་པའི་བདེ་བ་མཆོག་དང་མི་འབྲལ་བར་འདོད་པ་ཡིན། བཞི་པ་བཏང་སྙོམས་
ཀྱི་ངོ་བོ་ནི། ཉེ་བ་ལ་ཆགས་པ་དང་། རིང་བ་ལ་སྡང་བའི་བློ་བཏང་ཞིང་ཕན་འདོགས་གནོད་བསལ་གྱི་ཡུལ་དུ་སྙོམས་པ་མན་ངག་གི་ལུགས་
དང་༑ གཞན་ཆགས་སྡང་ཅན་ལ་དམིགས་ནས་ཆགས་སྡང་དེ་དང་བྲལ་འདོད་ཀྱི་བློ་གཞུང་གི་ལུགས་གཉིས། དམིགས་ཡུལ་གཞན་ཉེ་རིང་
ཆགས་སྡང་ཅན་རྣམས་སམ། རང་ཆགས་སྡང་སྐྱེ་ཡུལ་ལ། རྣམ་པའི་བློ་ཆགས་སྡང་དང་བྲལ་བར་འདོད་པའམ། སྙོམས་པ་ཉིད་དུ་
ཆོས་དང་ཟང་ཟིང་གིས་ཕན་གདགས་སྙམ་པ་ཡིན་ནོ། །ཚད་མེད་ཅེས་པ་སེམས་ཅན་ཚད་མེད་ལ་དམིགས་པ་དང་། ཚོགས་གཉིས་ཚད་
མེད་པའི་བསྐྱེད་རྒྱུའམ་ངོ་བོ་ཡིན་པ་དང་། སངས་རྒྱས་ཀྱི་སྟོབས་སོགས་ཡོན་ཏན་ཚད་མེད་པ་མངོན་དུ་བྱེད་པའི་རྒྱུ་དང་། དེ་བཞིན་

༄༅། །གཤེགས་པའི་ཡེ་ཤེས་ཚད་མེད་པའི་ཡུལ་དུ་གྱུར་པའི་ཕན་ཡོན་དང་ལྡན་པས་ན་ཚད་མེད་ཅེས་གསུངས། དེ་ལ་དབྱེ་ན་གསུམ་
ལས༑ དང་པོ་སེམས་ཅན་ཐམས་ཅད་ཕ་མ་དྲིན་ཆེན་དུ་ངེས་པའི་བློ་སྔོན་དུ་བཏང་ནས་བྱམས་སོགས་ལ་བློ་སྦྱོང་བ་སེམས་ཅན་ལ་དམིགས་པའི་
ཚད་མེད། ཆོས་ཐམས་ཅད་དོན་དམ་པར་ཅི་ཡང་མ་གྲུབ་ཀྱང་། ཀུན་རྫོབ་སྒྱུ་མ་ཙམ་དུ་བདེ་བས་ཕོང་ཤིང་སྡུག་བསྔལ་བར་གྱུར་པ་ལ་ཕན་
གདགས་སྙམ་པ་སོགས་ཆོས་ལ་དམིགས་པའི་ཚད་མེད། བྱམས་སོགས་བཞི་པོ་སྒོམ་པའི་དུས་ཉིད་ནའང་། བདག་གཞན་ངོ་བོས་སྟོང་
ཞིང་སྤྲོས་པ་ཐམས་ཅད་དང་བྲལ་བའི་ཤེས་རབ་དང་མ་བྲལ་བར་བྱ་བ་ནི་དམིགས་མེད་ཀྱི་ཚད་མེད་དོ། །ཚད་མེད་དང་ཚངས་གནས་ཀྱི་ཁྱད་པར་
ཡང་ཉེ་རིང་དང་དམིགས་རྣམས་ལ་ཚད་ཡོད་མེད་དང་། དམིགས་མེད་ཀྱིས་ཟིན་མ་ཟིན་གྱི་ཁྱད་པར་ཀྱིས་ཀྱང་འབྱེད་པ་ཡིན་ནོ། །གཉིས་པ་

བློ་སྦྱོང་ཚུལ་ནི། ངལ་བསོ་ལས། སྨོན་པའི་བསླབ་བྱ་ཚད་མེད་བཞི་པོ་བསྒོམ། །དེ་ཡི་མི་མཐུན་ཕྱོགས་སྤངས་སེམས་བསྲུང་བྱ། །
ཞེས་གསུངས་པས། སྤྱིར་ཐེག་ཆེན་གྱི་རང་ལམ་ཚང་ལ་མ་ནོར་བ་ནི། ཐབས་ཀྱི་གཙོ་བོ་བྱང་ཆུབ་ཀྱི་སེམས་དང་། ཤེས་རབ་ཀྱི་གཙོ་བ་
སྟོང་ཉིད་རྟོགས་པ་གཉིས་ཟུང་དུ་འབྲེལ་བ་སངས་རྒྱས་ཀྱི་རྒྱུ་མ་ནོར་བ་ཡིན། དེ་ལས་ཐེག་པ་ཆེ་ཆུང་གི་རིགས་ཀྱི་ཁྱད་པར་ཡང་ཐབས་ཀྱི་ཆས་
འབྱེད་པ། དཔེ་འཇིག་རྟེན་གྱི་རྒྱལ་རིགས་སོགས་ཕས་རིགས་ཀྱི་འབྱེད་པ་ལྟ་བུ་ཡིན། བྱང་ཆུབ་ཀྱི་སེམས་དེ་རྒྱུད་ལ་སྐྱེ་བའི་ཐབས་ཚད་
མེད་པ་བཞི་པོ་འདིར་བློ་སྦྱོང་དགོས། དེའང་ཐོག་མར་བཏང་སྙོམས་ནས་མ་སྦྱང་ན། བྱམས་སོགས་ཕྱོགས་རིས་ཅན་ཏུ་འགྱུར་བས་
བཏང་སྙོམས་ཀྱི་བློས་སེམས་ཅན་ལ་ཉེ་རིང་མེད་པ་ཞིག་དགོས་པས། བློ་སྦྱང་བའི་ཚུལ་ཉམས་སུ་ལེན་པ་ལ། བཏང་སྙོམས། བྱམས་

༄༅། །པ༑ སྙིང་རྗེ། དགའ་བ་བསྒོམ་ཚུལ་ལོ། །དང་པོ་བཏང་སྙོམས་ལ། རང་གི་གཡས་གཡོན་དུ་དགྲ་གཉེན་གཉིས་
དངོས་ལྟར་བསམ། དེ་གཉིས་ཀྱིས་ཕན་གནོད་བྱས་ཚུལ་ལ་བསམ་སྟེ་ཆགས་སྡང་བསླང་ཞིང་། ག་རེ་བདག་གི་ད་ལྟ་ཕ་མ་སོགས་རང་ཕྱོགས་
ལ་ཆགས། དགྲ་དང་དེའི་ཕྱོགས་ལ་སྡང་བ་འདི་མ་བརྟགས་པའི་སྐྱོན་དུ་ངེས་ཏེ། དགྲ་ཡང་དགྲར་མ་ངེས་ཏེ། ཚེ་སྔ་མ་རྣམས་སུ་ད་ལྟའི་
དགྲ་འདིའི་བདག་གི་གཉེན་བྱེད་ནས་ཕན་བཏགས་པ་དང་། གནོད་པ་བསྐྱོབས་པ་ལ་ཚད་མེད་ད་ལྟ་ཕར་དགྲར་བཟུང་ཡང་ཚུར་དགྲར་མི་འཛིན་
པའམ༑ གནོད་པ་སྐྱེལ་མི་ནུས་པའམ། རྐྱེན་ཅུང་ཟད་ཀྱིས་གཉེན་དུ་གྱུར་པ་ལའང་ཚེགས་མེད་པ་དང་། གནོད་པ་བྱེད་རྐྱེན་གྱིས་དམ་
པའི་ཆོས་དང་འཕྲད་རྐྱེན་བྱེད་པ་དང་། ཆོས་ཕྱོགས་ནས་ཀྱང་བཟོད་པ་སྒོམ་པའི་ཡུལ་ལ་མེད་དུ་མི་རུང་བས་གནོད་ལས་ཕན་ཆེ་ངེས། 

ཕྱིན་ཆད་ཀྱང་རང་གི་སྙིང་སྡུག་གི་བུ་ལ་སོགས་པར་སྐྱེས་ནས་གཉེན་གྱི་དྭང་མར་འགྱུར་བའང་ཡོད་སྙམ་པ་དང་། གཉེན་ཀྱང་གཉེན་དུ་མ་ངེས་
ཏེ༑ ཚེ་སྔ་མ་དང་ཕྱི་མ་ལའང་། ད་ལྟའི་གཉེན་འདིས་རང་གི་དགྲ་བྱས་ཤིང་འཕྲོག་བཅོམ་གཤགས་གཏུབས་སྲོག་དང་བྲལ་བའི་བར་བྱས་པ་
སོགས་གནོད་པ་གྲངས་མེད་པ་བྱེད་པ་དང་བྱས་པར་འགྱུར་ཏེ། འཕགས་པ་ཀ་ཏྱཱ་ནས། ཕ་ཤ་ཟ་ཞིང་མ་ལ་རྡེག །ལས་ངན་དགྲ་བོ་པང་
ན་བཟུང་། །ཆུང་མས་ཁྱོ་ཡི་རུས་པ་འཆའ། །འཁོར་བའི་ཆོས་ལ་གད་མོ་བྲོ། །ཞེས་གསུངས་པ་ལྟར་རོ། །ད་ལྟའང་ཕ་མས་བུ་ཚ་
དང་༑ བུ་ཚས་ཕ་མ་སྤུན་ཟླ་བསླུས་ཏེ་ཚེ་གང་འཐབ་པ་སོགས་སྡུག་བསྔལ་སྣ་ཚོགས་བྱེད་པ་མཐོང་ཆོས་དང་། གནས་སྐབས་རེར་མཐུན་
པ་ལྟར་སྣང་ཚེ། དེ་ལ་མི་འདོད་པ་བྱུང་ན་རང་ལ་བྱུང་བ་ལས་ཀྱང་ཐུ་བའི་སྡུག་བསྔལ་མྱོང་བ་དང་། དེ་དག་གི་ཆེད་དུ་སྡིག་པ་བསགས་

༄༅། །པས་ཕྱི་མ་དམྱལ་བ་ལས་འགྲོ་ས་མེད་པ་ཐོན། རང་གི་དགེ་བ་ཅུང་ཟད་རེ་སྒྲུབ་བློ་ཡོད་ཀྱང་། དེ་དག་གིས་བཤོལ་འདེབས་
བྱེད་པ་སོགས་ཀྱིས་དགྲ་ལས་ཀྱང་ཐུ་བའི་གནོད་པ་སྐྱེལ། དེས་ན་དགྲ་གཉེན་གྱི་ལས་སྣང་སྐད་ཅིག་མ་འདི་ལ་བདེན་པར་འཁྲུལ་ཞིང་དོན་
མེད་ཆགས་སྡང་གིས་ལས་ངན་བསགས་པ་འདི་ལ་སྙིང་པོ་སྤུ་ཙམ་མེད་ངེས་ཤིང་། དོན་དུ་ཐམས་ཅད་ཀྱིས་བདག་གི་ཕ་མ་བྱས་ཤིང་། དྲིན་
གྱིས་བསྐྱང་ཚུལ་འདྲ་བས། ད་ནི་མ་རྒན་སེམས་ཅན་འདི་རྣམས་ཕན་གདགས་གནོད་བསལ་གྱི་ཡུལ་དུ་བློ་སྙོམས་པར་བྱའོ། །སྙམ་དུ་ཞེ་
ཐག་པ་ནས་དམ་བཅའ་དང་། དེ་ནས་ཉེ་དུ་གཞན་དང་། བར་མ་དང་། དགྲའི་ཕྱོགས་ལ་རིམ་པར་ཁ་སྤོས་ཏེ་མཐར་ཐམས་ཅད་ལ་ཆགས་
སྡང་གི་བློ་འདི་རྩ་བ་ནས་མི་སྐྱེ་བའི་ཐབས་ལ་འབད། མཐར་མ་སེམས་ཅན་རྣམས་ཀྱང་དེ་སྔོན་ཆགས་སྡང་ཁོ་ནས་འཁོར་བའི་སྡུག་བསྔལ་

ལ་རྟག་ཏུ་སྦྱོར་བ་ཡིན། མ་འདི་རྣམས་ཀྱི་རྒྱུད་ཉེ་རིང་ཆགས་སྡང་དང་། ད་ལྟ་ཉིད་དུ་གཏན་བྲལ་དུ་སོང་ན་ཅི་མ་རུང་། བྲལ་བར་གྱུར་ཅིག །
བྲལ་བ་ཞིག་བདག་ངས་བྱ་སྙམ་དུ། འདུན་སྨོན་དམ་བཅའ་དང་འབྲེལ་བ་གསུམ་དང་། ཉེ་རིང་ཆགས་སྡང་ཐམས་ཅད་དང་བྲལ་བ་ཞིག་བླ་
མ་དཀོན་མཆོག་གི་ཐུགས་རྗེས་བྱིན་གྱིས་རློབས་ཤིག་སྙམ་དུ་གསོལ་བ་ཡང་ཡང་གདབ། དེ་རྣམས་འོག་མ་རྣམས་ལའང་སྦྱར། དེ་ལྟར་
བཏང་སྙོམས་བསྒོམ་པ་དེ་ཉིད་ཀྱི་ངང་དུ་ཏིང་ངེ་འཛིན་རྒྱུན་བསྐྱོང་བ་ནི། བཏང་སྙོམས་ཀྱི་ཏིང་ངེ་འཛིན་ཞེས་བྱ། དེའང་སྒྱུ་མ་རྨི་ལམ་
ལྟ་བུའི་རང་བཞིན་ཅན་གྱི་ཆོས་ལ་དམིགས་པའི་བཏང་སྙོམས་ཚད་མེད་ལའང་བློ་སྦྱོང་། མཐར་འཁོར་གསུམ་རང་བཞིན་གྱི་མ་གྲུབ་པའི་
རང་བབས་སུ་ཅི་གནས་ཀྱི་བར་ལ་མ་བཅོས་པར་བཞག་ཅིང་། དེས་རྩིས་ཟིན་པས་བློ་སྦྱང་བ་དམིགས་མེད་ཀྱི་ཚད་མེད་དོ། །འོག་མ་

༄༅། །གསུམ་ལའང་འགྲེས་འདི་སྦྱོར་ལ་བསྒོམ་པར་བྱའོ། །གཉིས་པ་བྱམས་པ་བསྒོམ་ཚུལ་ལ། མ་དྲིན་ལ་བསམ་
ཚུལ་དང་། བྱམས་པ་སྒོམ་པ་དངོས་གཉིས། དང་པོ་མ་དྲིན་བསམ་ཚུལ་ལ། བཏང་སྙོམས་བསྒོམ་པས་སེམས་ཅན་ཀུན་ལ་སེམས་
སྙོམས་ནས། ཇོ་བོས་ལུགས་ལྟར། མར་ཤེས་དྲིན་དྲན་དྲིན་བཟོ་བའི་བློ་སྔོན་དུ་འགྲོ་དགོས་པས། དང་པོ་མར་ཤེས་བསྒོམ་ཚུལ་ནི། 
མཁའ་ཁྱབ་ཀྱི་སེམས་ཅན་མ་ལུས་པ་བདག་གི་མ་མ་བྱས་པ་གཅིག་ཀྱང་མེད་ཅིང་། སེམས་ཅན་གཅིག་གིས་བདག་གི་མ་བྱས་པའི་གྲངས་
མཐའ་ཡང་ཚད་མེད་པ། མདོ་ལས། འཇིག་རྟེན་ཁམས་ཀྱི་ས་རྡོ་དང་། རྩི་ཤིང་དང་། ནགས་ཚལ་ཐམས་ཅད་རྒྱ་ཤུག་གི་ཚིག་གུ་ཙམ་
དུ་སྐྱེས་བུ་གཅིག་གིས་བྱས་ལ། སྐྱེས་བུ་གཉིས་པས་དེ་རྣམས་གྲངས་སུ་བགྲངས་པས་ཟད་པའི་དུས་སྲིད་ཀྱི། སེམས་ཅན་གཅིག་གིས་

བདག་གི་མ་བྱས་པ་ནི་བསྒྲངས་བར་མི་ནུས་སོ། །ཞེས་གསུངས་སོ། །གཉིས་པ་དྲིན་དྲན་པ་ནི། དེ་ལྟར་མ་བྱས་པའི་དུས། དྲིན་གྱིས་
མ་སྐྱོང་བ་མེད་པས་དྲིན་དྲན་དགོས། དྲིན་ཇི་ལྟར་ཡོད་སྙམ་ན། བརྒྱད་སྟོང་པ་ལས། ཅིའི་ཕྱིར་ཞེ་ན། མ་འདིས་བདག་ཅག་བསྐྱེད་
པ༑ འདིས་ནི་དཀའ་བ་བྱེད་པ། བདག་ཅག་གི་སྲོག་བྱིན་པ། འཇིག་རྟེན་ཀུན་སྟོན་པ་ཡིན་ནོ། །ཞེས་གསུངས་པ་ལྟར། ལུས་བསྐྱེད་
པའི་དྲིན། སྲོག་བྱིན་པའི་དྲིན། དཀའ་བ་སྤྱད་པའི་དྲིན། འཇིག་རྟེན་སྟོན་པའི་དྲིན། ཆོས་སྒོར་བཙུད་པའི་དྲིན་དང་ལྔའོ། །དང་
པོ་ལུས་བསྐྱེད་པའི་དྲིན་ནི། བདག་ཅག་གི་ལུས་འདི་དང་པོ་ནས་བོངས་ཚད་རྫོགས་པ། ཤ་ལུས་རྒྱས་པ། ཁ་དོག་ལེགས་པོ་གཅིག་
བྱུང་བར་མི་གདའ། བར་དོ་ཡིད་ཀྱི་ལུས་དྲི་ཟ་ཉེར་ལེན་གྱི་རྣམ་ཤེས་འཁྱམས་པོ་དེ། མའི་ལྟོ་བར་མེར་མེར་ནུར་ནུར་སོགས་ཀྱི་རང་བཞིན་

༄༅། །ལས་ཁད་ཀྱིས་མས་ཤ་ཁྲག་གི་བཅུད་ཀྱིས་ནི་བསྐྱེད། ཟས་ཀྱི་དངས་མས་ནི་སྤེལ། ཁྲེལ་ངོ་ཚ་ནད་དང་སྡུག་བསྔལ་
ཐམས་ཅད་བཟོད་པར་བྱས་པ་ལས་གྲུབ་པ་ཡིན། གཉིས་པ་སྲོག་སྦྱིན་པའི་དྲིན་ནི། ད་ལྟ་འདྲ་བའི་ཁ་ལག་འཕྲོད་པ་དཀའ་ལས་ཅི་ཡང་
ནུས་པ། ཤེད་པོ་ཆེ་ཞིག་བྱུང་བར་མི་གདའ། ཕྱིར་སྐྱེས་ནས་ཀྱང་ཅུང་ཟད་ལྟོས་མེད་དུ་བཞག་ན་ཤི་འགྲོ་ངེས་པ་སྲིན་བུ་འདྲ་བའི་ཉ་རེ་ཉོ་རེ། 
ཤི་པོ་ཡིན་བྱས་ན་དབུགས་མ་ཆད་པ། གསོན་པོ་ཡིན་བྱས་ན་མགོ་མི་ཁྱོགས་པ། འཁོས་མེད་པོ། བསམ་བརླག་པོ་གཅིག་བྱུང་བ་ལས། 
མ་དྲིན་ཅན་མ་དེས་དེ་མ་བོར་བར་ཞབས་ཏོག་བྱས། གནོད་པ་བསལ། ཕན་པ་སྒྲུབ་པ་ཡིན་ཏེ། དེའང་བྱམས་པས་པང་དུ་བླངས། སོར་
བཅུའི་ཁ་ལ་གཡེངས། མི་གཙང་བ་ལག་པས་ཕྱིས། སྣབས་ལུད་ཁས་ཕྱིས། གོས་ཀྱི་དང་པོ་ཤ་དྲོད་ལ་བཅར། ཟས་ཀྱི་དང་པོ་

མངར་བའི་ནུ་ཞོ་བསྣུན། འཛུམ་པའི་མདངས་ཀྱིས་བསུས། བྱམས་པའི་མིག་གིས་བལྟས། བརྩེ་བའི་སེམས་ཀྱིས་བསྐྱང་། སྙན་
པའི་ངག་གིས་བོས་ཏེ། དགའ་འོ། །གཅེས་སོ། །ཨ་མའི་སྐྱིད་པོ། སེམས་རྟེན་ལགས་སམ་སོགས་སྨྲས་ཏེ། ཟས་ཀྱི་ཕུང་བྱིན། 
གོས་ཀྱི་རྩེས་གཡོགས། མེ་ཆུ་ལས་བསྐྱབས། གཡང་ས་ལས་བཟུང་། གནོད་པ་མཐའ་ཡས་པ་ལས་བསྐྱབས། བུ་དེ་ཤིའི་དོགས། 
ནའི་དོགས། མོ་དང་རྩིས། གཏོ་དང་བོན། ཀློག་དང་ཆོ་ག །རིམ་གྲོ་དཔག་མེད་སོགས་ཕན་པ་ཚད་མེད་པ་བསྒྲུབ་ནས་བུ་མཆི་རྒྱུ་འཆིར་མ་
བཅུག་ནས་སྲོག་བཏོན་པ་ཡིན་ནོ། །གསུམ་པ་དཀའ་བ་སྤྱད་པའི་དྲིན་ནི། བདག་ཅག་དང་པོ་ནས་གོས་གྱོན། རྒྱན་བཏགས། ནོར་སྐལ་
བཟུང་༑ རྒྱགས་ཕྱེ་ཁུར་ནས་འོང་བར་མི་གདའ། ཁ་དྲོད་ཟུང་ཅིག་མ་གཏོགས་ནོར་རྫས་དངོས་པོ་ཅི་ཡང་མེད་པའི་གཅེར་བུ་ལག་སྟོང་བས་

༄༅། །ནས༑ སྔར་འདྲིས་གཅིག་ཀྱང་མེད་པའི་ངོ་མི་ཤེས་པའི་ཡུལ་འདིར་འོང་དུས། མས་ལྟོགས་སུ་མ་བཅུག་པར་ཟས་
བྱིན༑ སྐོམ་དུ་མ་བཅུག་པར་བཏུང་བ་བྱིན། འཁྱགས་སུ་མ་བཅུག་པར་གོས་བསྐོན། ཕོངས་པར་མ་བཞག་པར་ནོར་བྱིན། དེའང་རང་
ལ་མ་མཁོ་བ་མིན། རང་གི་ལྟོགས་དུས་ཟ་མ་བྲ། སྐོམ་དུས་བཏུང་མ་བྲ། གྲང་དུས་གྱོན་མ་བྲ། ཚེ་འདིའི་བདེ་བའི་དོན་དུ་སྤྱད་མ་ཕོད། 
ཕྱི་མའི་དོན་དུ་གཏོང་མ་ཕོད། དོན་ལ་རང་གི་ཚེ་འདི་ཕྱི་གཉིས་ཀའི་བདེ་བ་ལ་མ་བལྟས་པར། གྱོང་བུབ་ཁ་རང་གི་བླང་། ཁེ་རྒྱལ་ཁ་བུ་ལ་བྱིན། 
བདེ་སྐྱིད་བདེ་བའི་དངོས་པོ་ཐམས་ཅད་བུ་ལ་བསྐོར། གོས་ལེབ་མོ་གཅིག་ལོན་ཚད། ཟས་ཁམ་གཅིག་རྙེད་ཚད་བུ་ལ་བསགས། མདོར་ན་
བདེ་བའི་ཤས་ཐམས་ཅད་བུ་ལ་བསྐོར། སྡུག་གི་ཤས་ཐམས་ཅད་མ་རང་གིས་ཁུར་བ་ཡིན། ཆ་རྐྱེན་དེ་དག་བདེ་དལ་གྱིས་རྙེད་པ་ལྟ་བུ་མིན་

ཏེ༑ སྡིག་སྡུག་ངལ་ཆད་སྣ་ཚོགས་ཀྱིས་བསྒྲུབ་པ། སྡིག་པ་ལ་སོང་ན། ཉ་པ་དང་ཤན་པ་ལ་སོགས་མི་དགེ་སྣ་ཚོགས་བྱས་ནས་སྡིག་
ཟས་ཀྱི་གསོས་པ་ཡིན། སྡུག་བསྔལ་ལ་སོང་ན། ཚོང་ཁེ་སྤོག་གི་སྒོ་ནས། མནའ་དང་རྫུན། ཁྲམ་དང་གཡོ་སྒྱུ། གཞན་གནོད་
དང་བསྐམ་ཆགས་ཀྱི་ཉིན་མཚན་ཀུན་ཏུ། བ་མོ་ལྷྭམ་དུ་གྱོན། སྐར་ཆེན་ཞྭ་རུ་གྱོན། སྣལ་མ་ལྕག་ཏུ་བྲབ། བྱིན་ཤ་ཁྱི་ལ་བྱིན། གདོང་
ཤ་མི་ལ་ངོམ། མདོ་སྟོད་སྨད་སོགས་སུ་ཕྱིན་ནས། སྒྲུབ་པའི་ཟས་ནོར་དང་། ཞིང་སོ་ནམ་གྱི་དུས་སུ་ཡང་། རྐང་ཁྲག་རྡོ། ལག་
ཁྲག་ཤིང་། རྐང་ལག་སེར་ཁས་གང་། རྐང་ཆུ་སེར་མ་སོང་བར་ངལ་ཆད་སྡིག་སྡུག་གིས་བསགས་པ་དང་། སྡུག་འབད་རྩལ་གསུམ་
གྱི་སྒོ་ནས་ཀྱང་ཉིན་གྱི་མི། མཚན་གྱི་ཁྱི་བྱས་ཏེ། ཉིན་མོའི་སོ་བ་མཚན་མོའི་མེ་ལ་ཚེ་སོགས་ཀྱིས། བསགས་སྲུང་སྤེལ་བའི་སྐབས་

༄༅། །ཀྱིས་དཀའ་བ་ཁྱད་དུ་བསད། ངལ་བ་དང་དུ་བླངས། ལྕི་བ་རྒྱབ་ཏུ་ཁུར། ལུས་སྲོག་འབེན་དུ་བཙུགས། ཤ་ཁྲག་
གཟན་དུ་བོར་ཏེ། བྱས་བསགས་ཀྱི་ཟས་ནོར་ཐམས་ཅད་བུ་ལ་བྱིན། ཕོངས་པར་སྐྱེས་ནས་ཟས་གོས་གཞན་ནས་བླངས་ཏེ་བྱིན་པ་ལ་
ཚད་མེད། དཀོར་ལ་སོང་ན་ཨི་རག་ཨི་རྙེད་ལ་དུས་འདའ། རྟ་རྔ་ཁྱི་ལ་ཟད། ཤི་གསོན་གྱི་མགོ་བོ་བསྐོར། འདོན་ལོ་དང་གྱེར་ལོ་མགོ་
མཇུག་མེད་པས་དུས་འདའ། རྣམ་སྨིན་རྒྱབ་ཏུ་ཁུར། ཟས་འགྲངས་བ་ཙམ་ཡང་ཟ་མི་བྲ་བར། དད་གཤིན་གྱི་དཀོར་གསོགས་གསོགས་
པ་ཐམས་ཅད་བྱིན་པ་ཚད་མེད། དུང་འགྲོར་སྐྱེས་ནས་གཞན་གྱི་གནོད་པ་བསྲུང་ཕྱིར། རང་ཉིད་ཤི་བ་ལ་ཚད་མེད། ཐ་ན་ནུ་འོ་བསྣུན་པ་
བསགས་ན་ཕྱིའི་རྒྱ་མཚོ་ཆེན་པོ་བཞི་ལས་ཀྱང་མང་། དེ་བཞིན་དུ་ཕ་བྱས་ནས་ཟས་ནོར་ལོངས་སྤྱོད་བྱིན་པ་ལའང་ཚད་མེད། སྤུན་ཟླ་དང་

ཉེ་འབྲེལ་ལ་སོགས་པ་བྱས་ནས་ཤིན་ཏུ་སྙིང་ཉེ་བའི་སྒོ་ནས་ཕན་ཚུན་འབྲལ་མི་ཕོད་པ། ངུས་པའི་མཆི་མ་ཁོ་ན་བསགས་ན་ཕྱིའི་རྒྱ་མཚོ་
ལའང་འགྲན་ནུས་པ་ཙམ་ཡོད་ཅིང་། དེ་ལ་སོགས་ཕ་མའི་དྲིན་བསམ་གྱིས་མི་ཁྱབ་པ་ཡོད་དོ། །དེ་སྐད་དུ། གང་གིས་བདག་གིས་
མ་བྱས་ནས། །ནུ་འོ་འཐུང་བ་གང་ཡིན་པ། །རྒྱ་མཚོ་བཞི་ཡི་ཆུ་ལ་ཡང་། །དེ་ཡི་ཚད་ཙམ་ཡོད་མ་ཡིན། །གང་གིས་བདག་གིས་ཕ་
བྱས་ནས། །རྟ་དང་གླང་པོ་བྱིན་པ་ཡང་། །ཚངས་པའི་འཇིག་རྟེན་ལས་ཀྱང་ཐལ། །རྐང་འགྲོ་གཞན་ཡང་དེ་བཞིན་ནོ། །ཞེས་སོ། །
བཞི་པ་འཇིག་རྟེན་སྟོན་པའི་དྲིན་ནི། བདག་ཅག་དང་པོ་ནས། མི་ཤེས་དགུ་ཤེས། མཐོང་གོམས་ཅན། ཁེ་གྲགས་གཅིག་འདིར་འོང་
བར་མི་གདའ། བཤེས་གཉེན་རིག་ན་ཆོ་ངེས་འབོད་པ། རྐང་ལག་གཡོབ་པ་གཅིག་ལས་ཅི་ཡང་མི་ཤེས་པ་ལས། ཟ་མི་ཤེས་པའི་

༄༅། །དུས་ཟ་ལུགས་བསླབ། གྱོན་མི་ཤེས་དུས་གྱོན་ལུགས་བསླབ། འགྲོ་མི་ཤེས་པར་འགྲོ་ལུགས། སྨྲ་མི་ཤེས་དུས་
སྨྲ་ལུགས། ཨ་ཕ་གྱིས། ཨ་མ་གྱིས་ཞེས་དང་། བཟོ་རིགས་ཡོན་ཏན་སོགས་མི་མཉམ་པ་དང་མཉམ། མི་མཚུངས་པ་དང་མཚུངས་
པར་བྱས་པ་ཡིན་ནོ། །ལྔ་པ་ཆོས་སྒོར་བཙུད་པའི་དྲིན་ཆོས་སྒྲུབ་པའི་ལུས་རྟེན་ཁྱད་པར་ཅན་འདི་ཨ་མས་བསྐྱེད། ཆོས་སྒྲུབ་པའི་མཐུན་
རྐྱེན་ཟས་གོས་གནས་མལ་ཡོ་བྱད་ཐམས་ཅད་དངོས་བརྒྱུད་ཅི་རིགས་པས་མ་ཁོ་ན་ལས་བྱུང་། ཁྱད་པར་ཐེག་ཆེན་ཉམས་ལེན་གྱི། དང་པོ་
སེམས་བསྐྱེད་པའི་ཡུལ། བར་དུ་སྦྱིན་སོགས་བསླབ་པའི་གནས། མཐར་སངས་རྒྱས་པའི་ཕྲིན་ལས་འཇུག་པའི་ཡུལ་མ་དྲིན་ཆེན་ལས་
བྱུང་༑ ད་རེས་མ་ཟད་ཐོག་མེད་ནས་ད་བར་ལན་གྲངས་དཔག་ཏུ་མེད་པར་དྲིན་ཆེན་པོ་འདི་ལྟ་བུའི་སྒོ་ནས་བསྐྱང་བསྐྱང་བ་ཡིན་ཚུལ་ལ་ཡང་

ཡང་བསམ་ཏེ། དེ་སྙིང་དུ་སྡུག་ཅིང་ཡིད་དུ་འོང་བའི་བློ་མ་སྐྱེ་བར་སྦྱོང་ངོ་། །གསུམ་པ་དྲིན་གཟོ་བ་ནི། དྲིན་དེ་ཙམ་ཆེ་བའི་དྲིན་ཆེན་གྱི་མ་
དེ་ལ་ད་སྔོན་ནི། གནོད་པ་ལས་དྲིན་ལན་ཅིའང་མ་སོད། ད་ནི་བླ་མའི་དྲིན་གྱིས་ཁེ་ཉེན་ཅུང་ཟད་ཤེས་པའི་དོན་པོ། དྲིན་ལན་དུ་དྲིན་
དང་༑ ཕན་ལན་དུ་ཕན་མ་བཏགས་ན། བདག་ལས་ཁྲེལ་བོར་བ་སུ་ཡང་མེད་པས། ད་ནི་མ་དྲིན་མོ་ཆེར་དྲིན་ལན་དུ་དྲིན་དང་། ཕན་
ལན་དུ་ཕན་གདགས་ཅི་ཐུབ་མི་བྱེད་རེ་ཤི་སྙམ་དུ་དྲིན་གསོ་འདོད་ཀྱི་བློ་ཡང་ཡང་བསྐྱེད་དོ། །གཉིས་པ་བྱམས་པ་དངོས་བསྒོམ་པ་ནི། མ་
འདིའི་འདོད་རྒྱུ་བདེ་བ་ཡིན་རུང་། བདེ་བའི་རྒྱུ་དགེ་བ་སྒྲུབ་མི་ཤེས་པས། བདེ་བ་ཆེན་པོ་ལྟ་ཅི་ཐ་ན་དར་ཅིག་སོས་དལ་ཙམ་གྱི་བདེ་བའང་
མེད་བདེ་བའི་རྒྱུ་སྤང་བླང་གི་མིག་ལྡོང་། སྦྱིན་པའི་བཟའ་བཏུང་ནི་མེད། ཚུལ་ཁྲིམས་ཀྱི་སྐྱེལ་མས་ནི་བོར། བཟོད་པའི་གཡང་

༄༅། །ལུགས་ནི་རལ། བརྩོན་འགྲུས་ཀྱི་གོམ་པ་ནི་འཁྱོར། བསམ་གཏན་གྱི་ངལ་སྟེགས་དང་ནི་བྲལ། ཤེས་རབ་ཀྱི་མཁར་
བས་སྤངས་པས། ཐ་ན་ངེས་འབྱུང་གི་བསམ་པ་ཙམ་གྱིས་དགེ་རྩ་ཉིན་སྐར་བས་དཀོན་ཏེ། སྤྱོད་འཇུག་ལས། བདེ་བ་འདོད་ཀྱང་གཏི་མུག་
གིས༑ །རང་གི་བདེ་བ་དགྲ་ལྟར་འཇོམས། །ཞེས་སོ། །དེས་ན་ད་རེས་བདག་གིས་དྲིན་ལན་དུ་ཨ་མ་བདེ་བ་དང་ལྡན། བདེ་བའི་རྒྱུ་ཐམས་
ཅད་དང་ལྡན་པ་ཞིག་ཅི་ནས་ཀྱང་བྱ་སྙམ་པ་སོགས་དང་། དེ་ལྟར་ནུས་པ་བླ་མ་དཀོན་མཆོག་ལས་གཞན་མེད་པས། དཀོན་མཆོག་གི་
ཐུགས་རྒྱུད་བསྐུལ་བ་དང་བཅས་བྱ། དེ་ལ་མྱོང་བ་ཐོན་ནས། བར་མ་སོགས་མཐར་སེམས་ཅན་ཀུན་ལ་དེ་ལྟར་བློ་སྦྱང་ཞིང་། མཐར་
དམིགས་མེད་དུ་བཞག །རྒྱུན་དུ་མདོ་ལས། བྱམས་པའི་ལུས་ཀྱི་ལས་དང་། བྱམས་པའི་ངག་གི་ལས་དང་། བྱམས་པའི་ཡིད་ཀྱི་

ལས༑ ཞེས་གསུངས་པ་ལྟར། ལུས་ངག་ཡིད་གསུམ་གྱི་སྒོ་ནས་ཀུན་ལ་བྱམས་པོར་བྱེད་དགོས་ཏེ། ཞི་བ་ལྷས། མིག་གི་སེམས་
ཅན་ལྟ་ན་ཡང་། །དྲང་ཞིང་བྱམས་པའི་ཚུལ་གྱིས་བལྟ། །ཞེས་གསུངས་བཞིན་ཐ་ན་མིག་གི་ལྟ་ནའང་སྡང་མིག་སོགས་སྤངས། ཁྱད་
པར་རང་ལ་ལྟོས་པའི་བྲན་གཡོག །སྒོ་ཁྱི་སོགས་བརྙས་པ་མི་བྱ་བར་བྱམས་པས་སྐྱོང་དགོས། དེ་དག་གིས་སྔོན་དབང་ཡོད་དུ་སྐྱེས་སྐབས་
གཞན་ལ་ཁྱད་གསོད་བརྙས་བཅོས་སོགས་བྱས་པའི་ལས་འབྲས་སྨིན་ནས་ད་ལྟ་བྲན་སྒོ་ཁྱི། རྟ་ནོར་སོགས་སུ་སྐྱེས་པ་ལན་ཆགས་འཁོར་
བ་ཡིན། ད་ལྟ་རང་ལ་དབང་དང་ཐོབ་ཐང་ལོངས་སྤྱོད་ཅུང་ཟད་ཡོད་པ་རྒྱུ་མཚན་དུ་བྱས་ནས་གཞན་ལ་བརྙས་པ་བྱས་ན། སྐྱེ་བ་ཕྱི་མར་ལན་
ཆགས་འཁོར་ནས་རང་ཡང་དེ་ལྟར་དུ་གྱུར་ངེས་པས་རྟག་ཏུ་བྱམས་པས་སྐྱོང་བ་གལ་ཆེ། སྒོས་སུ། སྒོས་སུ། མཉམ་མེད་ཇོ་བོས། ཐག་

༄༅། །རིང་གི་མགྲོན་པོ། ཡུན་རིང་གི་ནད་པ། ཕ་མ་རྒས་འཁོགས་སོགས་ལ་བྱམས་པར་བྱེད་ན་སྟོང་ཉིད་སྙིང་རྗེའི་སྙིང་པོ་ཅན་
བསྒོམས་པ་དང་འདྲ་བར་གསུངས། ཁྱད་པར་ཕ་མ་ནི་བུ་ལ་དྲིན་ཆེ་བའི་དྲིན་ལན་ལ་མི་བསམ་པར། རྒས་ནས་ནོར་རྫས་རྣམས་བདག་ཏུ་བཟུང་། 
རྒྱན་ཆ་ལུས་ལ་འདོག །ང་རང་གི་ཕ་རྒྱུ་མ་རྒྱུ་ཟེར། ཁྱོད་ལ་ཤི་རྒྱུ་མི་འདུག་ང་སར་མ་འདུག་དགོན་སོགས་སུ་སོང་ཟེར་བ་སོགས་ཞེ་གཅོད་བཞིན། 
ད་དུང་ཆོས་པ་དང་མི་གཞི་བཟང་པོ་ཡིན་མདོག་བྱས་པ་ནི་སྡིག་པ་ཤིན་ཏུ་ལྕི་སྟེ། དྲིན་ལན་བསབ་པའི་མདོ་ལས། བུས་ཕྲག་པར་ཕ་མ་ཁུར་ཏེ་ས་
ཆེན་པོ་ལ་བསྐོར་བ་བྱེད་པ་ཙམ་གྱི་ཞབས་ཏོག་བསྒྲུབས་ཀྱང་ཕ་མའི་དྲིན་ལན་མི་འཁོར་ཞིང་། ཕ་མ་ཆོས་ལ་བཙུད་ན་དྲིན་ལན་འཁོར་གསུངས། 
དེས་ན་ལྟོ་གོས་གཡོག་སོགས་ཞབས་ཏོག་ལེགས་པར་བསྒྲུབ་དགོས་ཀྱི། མིག་སྔར་གཟན་ནས། ཁ་ནས་སྨྲ་རྒྱུ་ཕན་སེམས་ཡིན་མདོག་གི། ཁྱོད་

ཀྱིས་གཏམ་མ་མང་། ཁ་ཟུང་། མ་ཎི་ཐོན་ཟེར་བ་སོགས་ངན་ཚིག་དང་འབྲེལ་བ་ཆོས་ལ་བསྐུར་བ་མ་ཡིན་ཏེ། ཁ་ཚོད་ཚིག་ཚོད་ནས་བཟུང་བ་ཡིན། 
དེ་སྐད་དུ་ཨོ་རྒྱན་ཆེན་པོས། རྒས་ལ་ཡི་མུག་མ་འཇུག་བཀུར་སྟིས་སྐྱོངས། །ཞེས་གསུངས་པས། བརྙས་པ་དང་ངན་སྨྲས་མིན་པའི་འཇམ་པོའི་
ངག་གིས་བློ་ཆོས་ལ་འགྱུར་བའི་ཐབས་ལ་འབད་དགོས་སོ། །དེ་ལྟར་རྩ་བའི་ཕ་མས་མཚོན། སེམས་ཅན་ཀུན་ལ། རང་འདོད་ཚུལ་འཆོས་དང་
མ་འདྲེས་པའི་བྱམས་པས་སྐྱོང་ཞིང་། ཚེ་རབས་ཐམས་ཅད་དུ་གཞན་གནོད་སྤངས་ཤིང་། གཞན་ཕན་ཁོ་ན་སྒྲུབ་ཅིང་འགྲུབ་པའི་སྨོན་ལམ་
ཡང་ཡང་གདབ་དགོས། བྱམས་པ་འབྱོངས་བའི་ཚད་རང་བདེ་འདོད་ཀྱི་བློ་མེད་པར་སེམས་ཅན་ཁོ་ན་བདེ་བར་འདོད་ཙམ་ན་འབྱོངས་བའི་ཚད་ཡིན། 
བྱམས་པ་ཆེན་པོའི་ཚད་ནི། རང་གི་བུ་སྙིང་དུ་སྡུག་པ་ལ་ཇི་ལྟ་བར་སེམས་ཅན་ཐམས་ཅད་ལ་འོང་ཙ་ན་ཡིན། ཞེས་སྤྱན་སྔ་བས་གསུངས། ཚད་

༄༅། །མེད་ནི་སེམས་ཅན་ཐམས་ཅད་ལ་མཉམ་ཀད་དེ་སྐྱེ་ན་ཡིན། དེ་ལྟ་བུའི་བྱམས་པ་ཚད་མེད་དངོས་སྐྱེ་བའི་ཕན་ཡོན་ནི་འབྲས་བུ་
སངས་རྒྱས་ལས་གཞན་དུ་མི་འགྱུར། ཚིག་ཙམ་ལས་མ་སྐྱེས་ཀྱང་རང་སྲུང་བའི་མཆོག་དང་། ད་ལྟ་བག་ཆགས་བཞག་པས་ཕྱི་མ་རྣལ་མ་རྒྱུད་ལ་སྐྱེ་
ངེས་ཏེ། དགེ་བཤེས་པུ་ཏོ་པས། ད་ལྟ་དུས་སྙིགས་མ་ལ་བྱམས་པ་སྐྱེ་བ་ལྟ་ཅི་སྨྲོས་ཏེ། བྱམས་པ་ཟེར་ནས་ཚིག་ཙམ་ཁ་ནས་འདོན་པའང་ངོ་
མཚར་ཆེ། ད་ལྟ་ཝ་ལེ་ཙམ་མ་བཏུབ་ཀྱང་། བག་ཆགས་བཞག་ན་སྐྱེ་བ་ཕྱི་མ་ལ་རྣལ་མ་རྒྱུད་ལ་སྐྱེ་བ་ཡིན་གསུངས་སོ། །གསུམ་པ་སྙིང་རྗེ་
ཚད་མེད་ནི། བདག་ལ་དྲིན་ཆེན་པོའི་མ་འདི་རྣམས་ལ་སྡུག་བསྔལ་ཡོད་དམ་མེད་སྙམ། བལྟ་ཞིང་བསམ་ན། འཁོར་བ་སྡུག་བསྔལ་གྱི་རྒྱ་
མཚོ་འདི་ན་འདོད་པ་བདེ་བ་འདོད་ཀྱང་། འདུག་རྒྱུ་སྡུག་བསྔལ་གསུམ་གྱི་རང་བཞིན་དུ་འདུག །དེའི་རྒྱུ་མཚན། ཆོས་སྤང་དང་། ལོག་ལྟ་དང་། 

སེམས་ཅན་ལ་རྟག་ཏུ་འཚེ་བ་སོགས་སྡུག་བསྔལ་གྱི་རྒྱུ་ལ་གནས་པའི་སྟོབས་ཀྱིས། སྡུག་བསྔལ་གྱི་འབྲས་བུ་ལ་རྒྱུན་དུ་སྤྱོད་པ་ཤ་སྟག་ཏུ་འདུག་
པ་ཡིན་ཏེ། སྤྱོད་འཇུག་ལས། སྡུག་བསྔལ་འདོར་འདོད་སེམས་ཡོད་ཀྱང་། །སྡུག་བསྔལ་ཉིད་ལ་མངོན་པར་རྒྱུགས། །ཞེས་གསུངས། 
འདི་ལྟ་བུའི་སྡུག་བསྔལ་རྒྱུ་འབྲས་ཀྱིས་མ་འདི་རྣམས་མནར་དགོས་དོན་ཡང་ཕལ་ཆེར། བུ་ང་རང་ལ་བརྩེ་གདུང་ཆེ་ཆེས་པས། སྡིག་སྡུག་
གཏམ་ངན་ཐམས་ཅད་ལ་མ་བརྩིས་པར། མ་རང་གི་དོན་ཡལ་བར་བོར། བུ་ངའི་ཕན་པ་སྒྲུབ། གནོད་པ་བསལ་བའི་ཕྱིར་འབད་པ་དུང་དུང་
ངེ་བ་བྱས་ཆེ་བས་ལན་ན། བུ་སྡུག་སྙིང་སྲན་ཅན་བདག་གི་ལས་གོས་ཀྱིས། སྡུག་བསྔལ་རྒྱུ་འབྲས་གཉིས་ལ་རྟག་ཏུ་སྤྱོད་པའི་མ་འདི་རྣམས་སྙིང་
རེ་རྗེ། འདི་དག་འབྲས་བུ་ཁམས་གསུམ་འཁོར་བའི་སྡུག་བསྔལ་ཐམས་ཅད་དང་། རྒྱུ་ལས་ཉོན་མོངས་ཤེས་སྒྲིབ་བག་ཆགས་དང་བཅས་པའི་

༄༅། །སྒྲིབ་པ་སྟེ། སྡུག་བསྔལ་རྒྱུ་འབྲས་གཉིས་དང་། ད་ལྟ་ཉིད་དུ་བྲལ་བར་གྱུར་ཅིག་སོགས་སྔར་བཞིན་བསྒོམ། དེའང་སྐྱེ་སླ་བའི་
ཕྱིར༑ ཐོག་མར་རང་གི་མ་དང་། ཁྱད་པར་ཤན་པའི་མདུན། སེམས་ཅན་གསོད་པའི་སྡུག་བསྔལ་གྱིས་ཉེན་པ། དང་པོ་མང་པོའི་ཁྱུ་ནས་བཟུང་ཚེ། 
འཇིགས་སྐྲག་བསམ་མི་ཁྱབ། དེ་རྗེས་སུ་ལུས་གནམ་ལ་བསྒྱུར། ཡན་ལག་འབྲེང་པས་བཀྱིག །མཆུ་ཐ་གུས་དཀྲིས། དབུགས་ཕྱི་ནང་གི་རྒྱུ་
འགྲུལ་བཅང་དེ་གནད་གཅོད་ཀྱི་སྡུག་བསྔལ་ངོས་དྲག་པོ་མྱོང་། ཅི་བྱེད་བྲོས་ས་དང་གབ་ས། སྐྱབས་དང་། སྐྱོབ་པ་ནི་མེད། འབྲོས་ནི་མི་ནུས། 
འཕུར་ནི་མི་ཤེས། ཤེད་དང་དཔུང་གིས་རྒོལ་ནི་མི་ཐུབ། ད་ལྟ་སྐད་ཅིག་མའི་བར་ལ་ཚེ་འདིའི་སྣང་བ་འབྲལ། ཐ་ན་གཅེས་པའི་ལུས་ཤུལ་དུ་
བཞག །ཚེ་ཕྱི་མའི་ལམ་པོ་ཆེར་འགྲོ་དགོས་པ་རྣམས་ལ་བསམ་ཏེ། དེ་རང་ངམ་རང་གི་མ་ཡིན་པའི་བློ་བཞག །ཅི་ཡང་མ་ཉེས་པའི་བདག་གམ། 

མ་འདི་ལ་སྡུག་བསྔལ་འཇིགས་སྐྲག་འདི་ལྟ་བུ་དབང་མེད་དུ་དངོས་སུ་སྦྱོར་བ་ལ་མི་བཟོད་པའི་སྡུག་བསྔལ་སྐྱེ་བའམ། སྙིང་རྗེ་མཆི་མ་འཁྲུགས་
པ་སྐྱེ་ངེས་ཤིང་། དེས་དྲངས་པའི་སྡུག་བསྔལ་དེ་བསལ་འདོད་ཀྱི་བློ་ཡང་ཡང་སྦྱངས། དེ་ལྟར་བར་མ་སོགས་མཐར་ཐམས་ཅད་ཀུན་ལ་མར་
ཤེས་པས་རིམ་པར་བློ་སྦྱངས། ཁྱད་པར་རང་ལ་བརྟེན་པའི་ཕྱུགས་དང་ཞེན་པ་རྟ་ལ་སོགས་ཀྱི་དཀའ་ལས་ལ་བསམས་ཏེ། རང་གི་སྒོ་
ཕྱུགས་རྣམས་ལ། སྣ་འབིག །བྱ་གཅོད། སྤུ་བཏོག་པ། གསོན་ཁྲག་འབྱིན་པ་སོགས་དང་། ཁུར་ཆེན་པོ་བཀལ་བ། ཞོན་ནས་
རྒྱུགས་པ་སོགས་ན་ཚ་སྡུག་བསྔལ་དཀའ་ལས་སོགས་བཟོད་མི་ནུས་པའི་སྡུག་གཏད་ཀྱང་། སྡུག་བསྔལ་ཡོད་སྙམ་མེད་པར་རྩེ་མོ་དང་། 
ངག་གཏམ་བཞད་གད་དང་བཅས་འདུག་པ་ནི། སྙིང་རྗེ་མ་བསྒོམ་པའི་སྐྱོན་ཡིན། ད་ནི་དེ་དག་ལ་རང་ཉིད་ཡིན་པའི་བློ་བཞག་ནས་སྙིང་རྗེ་

༄༅། །བསྒོམ་དགོས། ལྷག་པར་བྱམས་སྙིང་རྗེའི་མངའ་བདག་བླ་སེར་རྣམས་ཡིན་དགོས་པས། དུས་མཆོད་དང་། སྦྱིན་བདག་གི་
སྲུང་སྐྱོབས་མཛད་སྐབས་སྔགས་ཀྱི་ངག་དྲན་སོགས་སེམས་བསྐྱེད་ནི་ཡིད་ལ་མེད་པར། ཇ་ཞིམ་མིན་དང་། ཁྱད་པར་ཤ་བཟང་ངན། ཤ་སྐལ་
སྲབ་འཐུག་ལ་ཐུགས་གཡེངས་ནས་དམར་ཆོག་གི་སྒོ་ནས་གསང་སྔགས་བོན་གྱེར་གྱི་ལུགས་ལ་ཞེན་ཆེ་བ་དང་། མ་ཟད། གཟན་ཤམས་ལེགས་
པ་ཞིག་མནབས། གདོང་ལ་སྣུམ་ཞིག་བསྐུ་ཞིང་། ལག་ཏུ་ཕྲེང་བ་ཞིག་ཡར་འདྲེན་མར་འདྲེན་བྱས་ནས་ཤན་པས་བཤའ་ལུག་གསོད་སར་སོང་
ནས༑ བྱམས་སྙིང་རྗེ་ཏིལ་འབྲུ་ཙམ་རྒྱུད་ལ་མེད་པར། ཤ་འདི་བཟང་། འདི་མི་བཟང་ཟེར་ནས། རང་ལ་མཁོ་བའི་ཤ་དེ་སེམས་ཅན་དེའི་
སྲོག་མ་ཆད་གོང་ནས། ཟ་འདོད་བྱུང་བ་ནི་ཉེས་པ་ཤིན་ཏུ་ལྕི་སྟེ། བ་ཚྭ་ཆུ་ཀླུང་གི་མདོ་ལས། སེམས་ཅན་རྣམས་ལ་ཡིད་ཀྱི་གདོད་སེམས་

ཅན་དེ་གང་། ང་ལ་མི་ལྟོས་པས་ན་དེ་ཡི་སྟོན་པར་ང་མི་འགྱུར། །ཞེས་གསུངས་པ་ལྟར། རང་རྒྱུད་ཀྱི་སྡོམ་པ་གསུམ་དང་འགལ་ཞིང་། 
སྐྱབས་སྡོམ་ཙམ་ཡང་མེད་པར་འགྱུར་བ་དང་། གནས་སྐབས་ལྷ་འདྲེས་རྒྱུད་རློམ་སྟེ་འགྲིམ་སྒོ་ཆེ་བ་ཙམ་བྱུང་ཡང་། མཐར་ཡོན་མཆོད་
གཉིས་ཀ་ལ་གནོད་ཅིང་། ཕྱི་མ་གདུག་འདྲེའམ། ཁྲ་སྤྱང་སོགས་སུ་སྐྱེ་དགོས་པར་གསུངས། མ་ཟད་གསང་སྔགས་ཀྱི་གཞུང་ལས། ཚོགས་
རྫས་སོགས་ཤ་གཙང་མ་ཞེས་བྱ་བ་ནི། ཁ་ཟས་ཀྱི་དོན་དུ་བསད་པ་མ་ཡིན་པའི་ཚེ་ཟད་པ་དང་། ནད་ཀྱི་ཤི་བའི་ཤ་དང་། ཁྱད་པར་སྔགས་
གཞུང་ལས། ཤ་ལྔ་བདུད་རྩི་རྣམ་པ་ལྔ། །བཟའ་བཅའ་བཏུང་བ་ཕྱི་ཡི་ཚོགས། །ཞེས་པས་དམ་རྫས་སུ་འོས་པའི་མི་རྟ་ཁྱིའི་ཤ་སོགས། 
ཟས་ཀྱི་ཕྱིར་གསོད་པར་མི་འགྱུར་བའི་སྡིག་མེད་ཀྱི་ཤ་ལྔ་ཚོགས་རྫས་སུ་བཤམས་པ་ཤ་ཁྲག་མཆོད་པ་གཞུང་བཞིན་དུ་ཚོགས་པ་ཡིན། དེ་

༄༅། །ལྟར་མ་ཡིན་པར། གཙང་དམེའི་གཉིས་རྟོག་གིས་བཅིངས་ནས། མི་ཁྱིའི་ཤ་སོགས་དམན་པར་འཛིན་ཞིང་། ཁ་ཟས་
ཀྱི་ཆེད་དུ་བསད་པའི་ཤ་ཞིམ་ཚོ་ལ་གཙང་མར་འཛིན་ན། དང་དུ་བླང་བའི་དམ་ཚིག་ལྔ། གཙང་དམེར་བལྟས་དང་བག་མེད་སྤྱད། །ཅེས་གསུངས་
པའི་དང་བླང་གི་དམ་ཚིག་དང་འགལ་བ་ཡིན། དེས་ན་བསད་པའི་ཤ་ཁྲག་སྲུང་བ་དང་གསོལ་མཆོད་སོགས་ལ་མཆོད་རྫས་བྱེད་པ་ནི། ནང་པ་
སངས་རྒྱས་པའི་ཆོས་ལུགས་མིན་ཞིང་། སྐྱབས་འགྲོའི་བསླབ་བྱ་དང་འགལ། ཁྱད་པར་ཐེག་ཆེན་བྱང་སེམས་ཀྱི་ལུགས་ལ། སེམས་ཅན་
ཐམས་ཅད་ཀྱི་སྐྱབས་དང་སྐྱོབ་པ་བྱེད་དགོས་རྒྱུ་ལ། གང་སྐྱབས་རྒྱུའི་སེམས་ཅན་ལས་ངན་ལ་སྙིང་རྗེ་མེད་པར། བསྐྱབ་བྱའི་སེམས་ཅན་
དེ་བསད་ནས་ཤ་ཁྲག་གཡོས་སུ་བྱས། སྐྱོབ་པ་པོ་བྱང་ཆུབ་སེམས་དཔའ་དེའི་དྲུང་དུ་བཞག་ཙ་ན་དགྱེས་བཞིན་དུ་གསོལ་འགྲོ་ན། དེ་ལས་

ཐུ་བ་དང་སྡུག་པ་ཅི་ཡོད། དེ་ལ་དགོངས་ནས། རྒྱུད་ལས། ཤ་ཁྲག་མཆོད་པ་གཞུང་བཞིན་མ་ཚོགས་ཏེ། །སེང་ཧ་ཕྲ་མེན་ཐུགས་དང་ཅི་
འགལ་བ། །ཡུལ་གྱི་མཁའ་འགྲོའི་སྐུ་ལ་བཟོད་པར་གསོལ། །ཞེས་སོ། དེ་ལྟར་དངོས་བརྒྱུད་ནས་སེམས་ཅན་ལ་གནོད་པའི་བསམ་སྦྱོར་
བོར་ཏེ། བྱམས་སྙིང་རྗེ་སྐྱེ་ངེས་པའི་ཐབས་ཚུལ་ལ་བརྩོན་ན། གཞན་དགེ་སྦྱོར་འགྲོ་དོན་གཡེལ་ཆེན་མ་འགྲུབ་ཀྱང་ཆོག་པར་གསུངས་
སོ༑ །དེ་ལྟར་མཁའ་ཁྱབ་ཀྱི་སེམས་ཅན་ཀུན་ལ་བཅོས་མིན་གྱི་སྙིང་རྗེ་ཚད་མེད། སྡུག་བསྔལ་ཅན་མཐོང་དུས་རང་ཤ་བཅད་པ་ལྟར་མི་
བཟོད་པ་སྐྱེ་ན་སྙིང་རྗེ་ཆེན་པོ་ཡིན། ཐེག་ཆེན་ཐུན་མིན་གྱི་སྙིང་རྗེ་ནི་སྙིང་རྗེ་ཆེན་པོའམ་གཞན་དོན་ཁུར་དུ་ཁྱེར་བའི་སྙིང་རྗེ་ཆེན་པོ་ཞེས་བདག་ཁོ་
ནས་སེམས་ཅན་ཐམས་ཅད་སྡུག་བསྔལ་རྒྱུ་འབྲས་ཐམས་ཅད་དང་བྲལ་ནས། བདེ་བའི་རྒྱུ་འབྲས་ཐམས་ཅད་ལ་འགོད་པར་བྱ་སྙམ་པའི་

༄༅། །བློ་བཅོས་མིན་ཞིག་སྐྱེ་དགོས་སོ། །སྙིང་རྗེ་འབྱོངས་བའི་ཚད་ནི། དགེ་བཤེས་ཤ་ར་བས། སྙིང་རྗེ་ཚད་མེད་ཀྱང་དཔེ་བགྱིས་ན། །
མ་རྒན་མོ་ལོང་བ་ལོང་ཁྲིད་ཀྱང་མེད། མཁར་བ་ཡང་བོར། ཤེས་པ་ནི་འཁྲུལ་ལེ་བ་ཅིག །ས་མི་བདེ་བ་འདྲེད་པའི་གཅོང་རོང་ཆུ་ཆེན་པོ་འབབས་
པ་གཅིག་གི་ཁར་འགྲོ་ན། ལྷུང་གིས་དོགས་ནས། བུ་དེ་སྙིང་རྗེ་ཤས་མི་བཟོད་པ་སྐྱེ། དེ་བས་ལྷུང་ཟིན་ནས་མ་ཤི་ཙམ་དུ་སྐྲ་གནག་ཅི་ལེ་བ་ཙམ་
དུ་ཆུས་ཁྱེར་ན། བཟོད་བླགས་མེད་པའི་སྙིང་རྗེ་དེ་ལ་མི་སྐྱེ་གང་ལ་སྐྱེ། མ་དེ་ལ་ཅིས་ཀྱང་ཐོན་པའི་ཐབས་མིན་པ་གཞན་ཅིའང་བྱེད་མི་ཁོམ། 
མ་ཡང་བུ་ལ་མི་རེ་ན་སུ་ལ་རེ། བུས་ཀྱང་མས་དོན་མི་བྱེད་ན་སུ་ཡི་དོན་བྱེད། དཔེ་དེ་བཞིན་དུ། སེམས་ཅན་ཐམས་ཅད་རང་གི་མ་ནི་ཡིན། 
ཤེས་རབ་ཀྱི་མིག་ནི་ཀུན་ལ་མེད། ལོང་ཁྲིད་དང་འདྲ་བའི་དགེ་བའི་བཤེས་གཉེན་མེད། མཁར་བ་དང་འདྲ་བའི་གྲོགས་པོ་ནི་མེད། འདོད་

ཆགས་དང་ཞེ་སྡང་དང་གཏི་མུག་ལ་སོགས་པས་སེམས་ཀྱང་འཁྲུལ། གཅོང་རོང་ཆུ་བོ་ཆེན་པོ་རྦ་ཀློང་འཁྲུགས་པ་བས་ཐུ་བའི་ངན་སོང་དུ་ལོག་
པར་ལྷུང་བ་དང་། ལྷུང་བར་ཉེ་བ་འདི་རྣམས་ལས་སྙིང་རྗེ་བ་སུ་ཡོད། འདི་རྣམས་ཅི་ཐོན་བྱ་སྙམ་པ་འབའ་ཞིག་ཉལ་བསྡད་གཉིད་གསུམ་
དུ་བསམ་རྒྱུ་དེ་ལས་མེད་པར་སོང་ཙ་ན་སྙིང་རྗེ་རྣལ་མ་སྐྱེས་པ་ཡིན། ཞེས་གསུངས་སོ། ཕན་ཡོན་ནི། སྤྱན་རས་གཟིགས་རྟོགས་པ་
བརྗོད་པ་ལས། ཆོས་གཅིག་ཡོད་ན་སངས་རྒྱས་ཀྱི་ཆོས་ཐམས་ཅད་ལག་མཐིལ་དུ་བཞག་པ་ལྟ་བུར་འགྱུར་ཏེ། གཅིག་གང་ཞེ་ན། འདི་ལྟ་
སྟེ༑ སྙིང་རྗེ་ཆེན་པོའོ། །ཞེས་དང་། དགེ་བཤེས་ཁམས་ལུང་པས། བྱམས་སྙིང་རྗེ་བྱ་བའི་མིང་ཙམ་ཐོས་པའང་བསོད་ནམས་དཔག་ཏུ་
མེད་པ་བསགས་པ་ཡིན། །ཞེས་གསུངས་སོ། །བཞི་པ་དགའ་བ་ཚད་མེད་སྒོམ་ཚུལ་ནི། སྤྱིར་ཡུལ་བདེ་དགེ་ཅན་ཞིག་ལ་དམིགས་

༄༅། །པའམ༑ སྐྱེ་སླ་ཕྱིར་རང་གི་མ་སོགས་ལ་དྲིན་གྱིས་སྒོ་ནས་ཡིད་འོང་གི་བློ་བསྐྱེད་དེ། དེའི་གནས་སྐབས་ཀྱི་ཟས་གོས་
སོགས་དང་། དགེ་བ་ཅུང་ཟད་རེ་འགྲུབ་པ་ལ་དམིགས་ནས། འདི་བདེ་དགེ་འདི་དང་མི་འབྲལ་ཞིང་། ད་དུང་འདི་བས་ལྷག་པའི་མངོན་མཐོ་
ངེས་ལེགས་ཀྱི་བདེ་བ་ཐམས་ཅད་དང་། དེའི་རྒྱུ་དད་དང་ངེས་འབྱུང་བྱང་ཆུབ་ཀྱི་སེམས་རྣམ་པ་གཉིས་ངམ་ཤུགས་ཀྱིས་རྒྱུད་ལ་སྐྱེས་ནས་བདེ་
དགེ་མཐར་ཐུག་པ་དང་མ་བྲལ་ན་ཅི་མ་རུང་སོགས་སྔར་བཞིན་དམིགས་པ་ཚད་མེད་པར་བསྒོམ། དེ་ནས་མཐར་བར་མ་དང་། དགྲའི་ཕྱོགས་
ནས་ཐམས་ཅད་ལ་བསྒོམ། ཁྱད་པར་དགའ་བ་ཚད་མེད་ཕྲག་དོག་གི་གཉེན་པོ་ཡིན་པས། གཞན་གྱི་ཕུན་ཚོགས་ལ་མི་བཟོད་པའི་བློ་ངན་
འདི་ཡོད་རིང་། གཞན་གྱི་ཡོན་ཏན་མི་མཐོང་སྟེ། ལྷས་བྱིན་གྱི་ཕྲག་དོག་གིས་སེམས་འཁྲུགས་ནས། སྟོན་པའི་ཡོན་ཏན་མ་མཐོང་བ་

ལྟར་ཡིན། དེ་བཞིན་དུ་རང་གི་སྐྱོན་ཡང་ངོས་མི་ཟིན་པར་བྱས་ཚད་ཐམས་ཅད་བཟང་པོར་རློམ་ནས་གཞན་ལ་སྐྱོན་ཅི་ཡོད་བརྟགས་ཤིང་དཔྱད་པ་
སོགས་དོན་མེད་རང་སྡིག་ཚབ་ཆེན་དུ་འགྲོ་བས་ཕྲག་དོག་ངན་སེམས་འདི་རྩད་ནས་སྤང་དགོས། ཇི་སྐད་དུ། བསམ་པ་བཟང་ན་ས་དང་ལམ་
ཡང་བཟང་། །བསམ་པ་ངན་ན་ས་དང་ལམ་ཡང་ངན། །ཐམས་ཅད་བསམ་པ་དག་ལ་རགས་ལས་པས། །རྟག་པར་བསམ་པ་བཟང་
ལ་འབད་པར་བྱ། །ཞེས་གསུངས་པས། བསམ་པ་བཟང་པོ་གལ་ཆེ། སེམས་ལ་བསམ་པ་ངན་པ་ཞིག་འཆངས་ནས། ཆོས་པ་
ཡིན་མདོག་གིས་ཁ་ཐོན་སོགས་དགེ་སྦྱོར་ལ་འབད་ཁུར་དང་། ཁ་ནས་ཆོས་བཤད་དང་དབང་བསྐུར་སོགས་དམ་པའི་སྤྱོད་པར་བརྫུས་ནས། 
གཞན་ཡོན་ཏན་ཅན་ཞིག་དང་འཕྲད་ན་དེ་ལའང་སྐྱོན་ཆེར་ཡོད་པ་ཞིག་ཡིན་པར་བཤད་པ་དང་། གཞན་ལ་སྡུག་བསྔལ་སོགས་མི་འདོད་པ་ཞིག་

 ༄༅། །བྱུང་ན། ཁ་ནས་སྙིང་རྗེའོ། །བདེ་བ་དང་ལྡན་ན་ཅི་མ་རུང་ཟེར་ཡང་དོན་ལ་ཕྲག་དོག་གིས་བློས་སེམས་དགའ་ཡ་ལེ། ལུས་
བདེ་ཤིག་གེ་འདུག་པ་ནི་ཆོས་གཟུགས་བཟང་པོ་ཇི་ལྟར་ཡིན་ཡང་རྒྱལ་བ་དགྱེས་པའི་ཐབས་མིན་ཏེ། རྒྱལ་སྲས་ཞི་བ་ལྷས། གང་ཞིག་ལུས་ལ་
ཀུན་ནས་མེ་འབར་བ། །འདོད་པ་ཀུན་གྱིས་ཡིད་བདེ་མི་འགྱུར་ལྟར། །དེ་བཞིན་སེམས་ཅན་གནོད་པ་བྱས་ན་ཡང་། །ཐུགས་རྗེ་ཆེ་རྣམས་
དགྱེས་པའི་ཐབས་མེད་དོ། །ཞེས་གསུངས་པས། གནོད་སེམས་རྒྱུ་འབྲས་གཉིས་སྤང་བ་གལ་ཆེ། སྤྱིར་བྱང་ཆུབ་སེམས་སྡོམ་ཡོད་ཕྱིན་
ཆད་སེམས་ཅན་ཐམས་ཅད་ཀྱི་འཕྲལ་ཕུག་གི་བདེ་བ་ཐམས་ཅད་སྒྲུབ་པའི་ཁུར་ཁྱེར་ཡོད་པ་ཡིན་ཏེ། མདོ་སྡེ་རྒྱན་ལས། མགོ་ལ་སེམས་ཅན་
ཁུར་ཆེན་ཁྱེར་བ་ཡི། །བྱང་ཆུབ་སེམས་དཔའ་དལ་གྱིས་འགྲོ་མི་མཛེས། །ཞེས་གསུངས་པས། ད་ལྟ་རང་གིས་སྒྲུབ་མ་དགོས་པར། 

སེམས་ཅན་རང་རང་གི་ལས་དབང་གིས་བདེ་དགེ་ཕྲན་བུ་རེ་ཐོབ་པ་ལ། མི་དགའ་བ་སྐྱེ་ཐབས་ག་ལ་ཡོད་དོ། །དགའ་བ་ཚད་མེད་འབྱོངས་བའི་
ཚད་ནི། གཞན་གྱི་བདེ་འབྱོར་ལ་ནམ་ཡང་ཕྲག་དོག་མེད་པའི་དགའ་བ་དམ་པ་སྐྱེ་བ་ན་ཡིན་ནོ། །ཕན་ཡོན་ནི། བརྒྱད་སྟོང་པ་ལས། 
དགའ་བ་དང་ལྡན་པའི་སེམས་ཡངས་པ་ཚད་མེད་པ། ཉན་ཐོས་དང་རང་སངས་རྒྱས་ཐམས་ཅད་ཀྱིས་མི་འཕྲོགས་པ་གང་གིས། བླ་ན་མེད་
པའི་ཕུན་སུམ་ཚོགས་པས་མངོན་པར་མཐོ་བ་ཉིད་ཐོབ་པར་བྱེད་དོ། །ཞེས་སོ། །མདོར་ན་རྒྱུན་དུ་ནད་པ་དང་། དབུལ་ཕོངས་སོགས་ལ་
ཚད་མེད་བཞི་ཀ་དང་། གཞན་སེམས་ཅན་གང་ཡང་བྱམས་སོགས་གང་རུང་གི་ཡུལ་དུ་མ་གྱུར་པ་མེད་པས་རྟག་ཏུ་བློ་སྦྱངས་བར་བྱའོ། །
སྤྱིར་བློ་སྦྱོང་རྒྱས་པར་ཚད་མེད་བཞི་དང་། འབྲིང་པོ་བྱམས་སྙིང་རྗེ་གཉིས། བསྡུ་ན་ཀུན་ལ་ཕན་འདོད་ཀྱི་བསམ་བཟང་ཞིག་ལ་འདུ་བ་

༄༅། །ཡིན་པས་གཞན་ཕན་གྱི་བསམ་སྦྱོར་ཁོ་ནར་འབད་དགོས། འབད་ཀྱང་མ་སྐྱེ་ན་སྡིག་པ་བཤགས་པ་དང་། བླ་མ་དཀོན་
མཆོག་ལ་སྐྱབས་གསོལ་དྲག་ཏུ་བྱའོ། །གཉིས་པ་བྱང་ཆུབ་དངོས་ཀྱི་སེམས་སྦྱོང་ལ། བདག་གཞན་མཉམ་པ། བརྗེ་བ། བདག་བས་
གཞན་གཅེས་བསྒོམ་ཚུལ་ལོ། །དང་པོ་རང་ཕྲག་དོག་ཤས་ཆེ་བའི་གཉེན་པོར་བདག་གཞན་མཉམ་པའི་སེམས་བསྐྱེད་ནི། ཐོག་མེད་ནས་བདག་
གཞན་མ་མཉམ་པས། བདག་དང་དེའི་ཕྱོགས་ལ་ཆགས། དགྲ་དང་དེའི་ཕྱོགས་ལ་སྡང་བའི་དབང་གིས་ལས་ངན་བསགས་པས་སྡུག་
བསྔལ་ལས་མ་ཐར་བ་ཡིན། ད་ཆགས་སྡང་གི་བློ་དེ་བཏང་དགོས། དེ་གཉིས་ཀྱི་རྩ་བ་བདག་རང་དོན་སྒྲུབ་པའི་སྐྱོན་དེ་ངོ་ཤེས་ནས། དེ་
སྔོན་ལྟར་རང་འདོད་མི་བྱེད་པར་སེམས་ཅན་ལ་མར་ཤེས་དྲིན་དྲན་པས། དྲིན་གཟོ་འདོད་ཀྱི་ཡུལ་དུ་བློ་སྙོམས་པར་བྱེད་པ་དེ་བཏང་སྙོམས་

ཡིན༑ དེ་ལ་བདག་གཞན་ཇི་ལྟར་མཉམ་ན། དོན་དམ་དང་ཀུན་རྫོབ་ཀྱི་ཚུལ་གཉིས་ཀྱི་སྒོ་ནས་མཉམ་སྟེ། དང་པོ་དོན་དམ་གྱི་ཚུལ་ནི། 
ཇི་སྐད་དུ། བདག་དང་གཞན་ནི་ལྟོས་པ་སྟེ། །ཕ་རོལ་ཚུར་རོལ་ཇི་བཞིན་རྫུན། །ཞེས་པ་ལྟར། བདག་གཞན་སོགས་ཆོས་ཐམས་
ཅད་ཕན་ཚུན་སྟོས་ཏེ། བློས་སྒྲོ་བཏགས་པ་ཙམ་ལས་དོན་རང་ངོས་ནས་གྲུབ་པ་ཐ་སྙད་ཙམ་དུའང་ཡོད་མ་མྱོང་བས་རང་བཞིན་གྱིས་མ་
གྲུབ་པར་མཉམ། གཉིས་པ་ཀུན་རྫོབ་ཀྱི་ངོས་ནས་ཀྱང་། བདག་གཞན་ཀུན་བདེ་བ་འདོད་མཉམ། སྡུག་བསྔལ་མི་འདོད་པ་
མཉམ་སྟེ། སྤྱོད་འཇུག་ལས། བདག་དང་གཞན་དུ་མཉམ་པ་ནི། །དང་པོ་ཉིད་དུ་འབད་དེ་བསྒོམ། །བདེ་དང་སྡུག་བསྔལ་མཉམ་
པས་ན། །ཐམས་ཅད་བདག་བཞིན་བསྲུང་བར་བྱ། །ཞེས་སོ། །ཁྱད་པར་མ་སེམས་ཅན་ཀུན། རང་གི་མ་ཡིན་པར་མཉམ། 

༄༅། །དྲིན་གྱིས་བསྐྱོང་ཚུལ་མཉམ་ན། རང་ངོས་ནས་དྲིན་ལན་བཟོ་དགོས་པའང་མཉམ་ལོས་དགོས། དེའི་ཕྱིར་ན་སྔར་
བཞིན་མི་བྱེད་པར་རང་གཞན་གཉིས་ཀ་བསྡོམ་དགོས། །ཇི་ལྟར་བསྡོམ་ན། ནམ་མཁའི་གར་ཁྱབ་ཀྱི་སེམས་ཅན་ཐམས་ཅད་ངའི་མ་ཡིན། 
ང་བུ་ཡིན། ངེད་མ་བུ་རྣམས་ཡིན་མཉམ་གཅིག་ཏུ་བསྡོམས་ལ། ད་ང་རང་སེམས་ཅན་ཀུན་གྱི་བདག་པོ་ཡིན། ངས་དེ་དག་གི་སྐྱིད་སྡུག་ལ་
བལྟ་དགོས། དེ་དག་སྐྱིད་དམ་སྡུག་བསྔལ་བ་ལ་བལྟས་ནས་མ་སེམས་ཅན་ཀུན་འདོད་པ་བདེ་བ་ཁོ་ན་འདོད་ཀྱང་། ཞེ་འདོད་དང་ལག་ལེན་
འགལ་བས་སྡུག་བསྔལ་ཁོ་ནའི་རང་བཞིན་དུ་འདུག །སྡུག་བསྔལ་སེལ་མཁན་དང་། བདེ་བ་སྒྲུབ་མཁན་གཞན་ནི་མེད། རང་རང་ནི་
ཐབས་ལ་མི་མཁས་ན། ངས་བླ་མ་བཀའ་དྲིན་ཅན་དང་། གྲོགས་དགེ་བའི་བཤེས་གཉེན་བསྟེན་ནས། ཁེ་ཉོན་ཅུང་ཟད་ཤེས་པའི་དོན་

པོ་མ་སེམས་ཅན་རྣམས་ཀྱི་དྲིན་ལན་དུ་དེ་དག་གི་བདེ་བ་ངས་སྒྲུབ་དགོས། དེས་ན་མ་རྣམས་དགེ་བའི་འབྲས་བུ་མངོན་མཐོ་ངེས་ལེགས་ཀྱི་
བདེ་བ་དང་། བདེ་བའི་རྒྱུ་ངེས་འབྱུང་སོགས་དགེ་བ་དང་ལྡན་ན་ཅི་མ་རུང་སོགས་སྔར་ལྟར་དང་། དུས་དེ་རིང་ནས་བདག་རང་དང་མཉམ་
པར༑བསམ་པས་ཕན་འདོད་དང་། སྦྱོར་བས་ཕན་པ་ལྷན་སྒྲུབ་བྱེད་སྙམ། བྱམས་པ་ཆེན་པོས་བདག་གཞན་བདེ་བ་ལྷན་སྒྲུབ་བྱེད་
དགོས༑ དེ་བཞིན་སེམས་ཅན་ཐམས་ཅད་ཀྱི་སྡུག་བསྔལ་དེ་བདག་གིས་བསལ་བྱའི་སྡུག་བསྔལ་ཡིན་ཕྱིར། དེ་དག་གི་སྡུག་བསྔལ་རྒྱུ་
འབྲས་གཉིས་བསམ་སྦྱོར་གཉིས་པོས་རང་གི་སྡུག་བསྔལ་རྒྱུ་འབྲས་ལྟར་སྙིང་རྗེ་ཆེན་པོས་སྡུག་བསྔལ་ལྡན་བསལ་བྱ། ང་རང་གིས་
བསྒྲུབ་མ་དགོས་པར་ངའི་སེམས་ཅན་རྣམས་རང་རང་གི་བདེ་སྐྱིད་དང་ཡོན་ཏན་ཡོད་པ་ལ་ཅིའི་ཕྱིར་མི་དགའ་སྙམ་དུ། ཕྲག་དོག་མེད་

༄༅། །པའི་སྙིང་ནས་དགའ་བ་བསྒོམ་ཞིང་། སྦྱོར་བས་ཀྱང་རང་ལྟར་བདེ་དགེ་དེ་དག་དང་མི་འབྲལ་བའི་ཐབས་ལ་བརྩོན་
དགོས་སོ། །འདི་དང་འོག་མ་རྣམས་བསྒོམ་ཚེ། རང་གི་མ་སོགས་དྲིན་ཆེ་བ་དང་། སྡུག་བསྔལ་ཆེ་བ་དང་། སྡིག་པ་ཆེ་བ་སོགས་སྐྱེ་
སླ་བ་ནས་རིམ་པར་མཐར་སྐྱེ་དཀའ་བ་དགྲ་གདོན་སོགས་ཐམས་ཅད་ལ་དམིགས་ནས་བློ་སྦྱང་ཞིང་དམིགས་མེད་དུ་འཇོག །དོན་དུ་སེམས་
ཅན་ཐམས་ཅད་རང་དང་ཁྱད་མེད་དུ་བལྟས་ནས། བསམ་སྦྱོར་གཉིས་ཀས་བདེ་བ་རྒྱུ་འབྲས་ལྷན་སྒྲུབ་དང་། སྡུག་བསྔལ་རྒྱུ་འབྲས་
ལྷན་བསལ་བྱེད་པ་འདི་བདག་གཞན་མཉམ་པའི་གནད་ཡིན་གསུངས་སོ། །གཉིས་པ་རང་ང་རྒྱལ་ཤས་ཆེ་ན་དེའི་གཉེན་པོར་བདག་
གཞན་བརྗེ་བ་བྱང་ཆུབ་ཀྱི་སེམས་བསྒོམ་པ་ནི། དེ་ལྟར་བདག་གཞན་མཉམ་པའི་བློ་ཙམ་གྱིས་ཀྱང་རང་འདོད་རྩད་ནས་མི་སྤང་བས། ད་

ནི་རང་གཞན་གྱི་ཕན་བདེ་སྒྲུབ་པ་ལ་ཅི་དགོས་ན། བདག་གཅེས་འཛིན་གྱི་འགོང་པོ་འདི་ལ་འགོང་བཀར་དགོས་ཕྱིར་བརྗེ་བ་ལ་འགོང་པོ་འགོང་
རྫོང་གི་ཆོ་ག་ཟེར། དེ་ལ་དབྱེ་ན་འཛིན་སྟངས་བརྗེ་བ། གཅེས་འཛིན་བརྗེ་བ། བདེ་སྡུག་བརྗེ་བ། རླུང་གི་འགྲོ་འོང་དང་སྦྱར་ནས་བློ་སྦྱང་
ཚུལ་དང་བཞི། དང་པོ་འཛིན་སྟངས་བརྗེ་བ་ནི། སྔ་མ་ལྟར་སེམས་ཅན་ཐམས་ཅད་ལ་བདག་གི་བའམ། བདག་གོ་སྙམ་དུ་འཛིན། རང་
ལ་གཞན་ནོ་སྙམ་དུ་འཛིན་སྟངས་བརྗེ་དགོས། བརྗེ་ན་དེ་ལྟའི་བློ་སྐྱེ་བ་ནི། སྤྱོད་འཇུག་ལས། དེ་ལྟར་བདག་མེད་ལུས་འདི་ལ། །གོམས་
པས་བདག་གི་བློ་འབྱུང་བ། །དེ་བཞིན་སེམས་ཅན་གཞན་ལ་ཡང་། །གོམས་པས་བདག་བློ་ཅིས་མི་སྐྱེ། །ཞེས་གསུངས་པ་ལྟར་བསླབ་
པོ༑ །གཉིས་པ་གཅེས་འཛིན་བརྗེ་བ་ནི། ཐོག་མེད་ནས་ད་བར་གྱི་འཁོར་བའི་འཁྲུལ་རྩ་སྡུག་བསྔལ་གྱི་འབྱུང་ཁུང་། བདག་གཅེས་འཛིན་

༄༅། །གྱི་བློ་འདི་དགྲའི་དྭངས་མར་བཟུང་སྟེ་རྒྱངས་ཀྱིས་བསྐྱུར། སྲིད་ཞིའི་བདེ་སྐྱིད་ཀྱི་འབྱུང་གནས། མྱང་འདས་ཀྱི་གཞི་མ། 
གཞན་གཅེས་འཛིན་གྱི་བློ་འདི་གཉེན་གྱི་དྭངས་མར་ངེས་པས་ཕྱིར་བཅིངས་ཀྱིས་བླངས་དགོས་པས། གཞན་གཅེས་པར་འཛིན། དམར་བར་
བཟུང་། ཕོངས་པར་བལྟ། བདག་ཡལ་བར་འདོར། མི་གཅེས། མི་དམར། མི་ཕངས། ཅི་དགར་བོར་བའི་བློས་བརྗེ་ཞིང་། དེ་
སྔོན་བདག་གཅེས་འཛིན་གྱི་ཕུང་འདྲེ་འདིས་བདག་འཁོར་བར་སྡིག་སྡུག་ལ་སྦྱོར་ཞིང་། བརྒྱུད་མར་གནོད་ཆེན་བྱས་པའི་འཁོན་དྲན་པས་བདག་
གཅེས་འཛིན་གྱི་བློ་ངན་འདི་དྲུང་ནས་ཕྱུང་། རྩད་ནས་འབྱིན་དགོས་པར་རྒྱལ་སྲས་ཞི་བ་ལྷས། འདི་ཡིས་བརྒྱ་ཕྲག་ཐམས་ཅད་དུ། །འཁོར་
བར་བདག་ལ་གནོད་པ་བྱས། །ད་ནི་འཁོན་རྣམས་དྲན་བྱས་ཏེ། །ཁྱོད་ཀྱིས་རང་དོན་བསམ་པ་གཞོམ། །ཞེས་གསུངས་པ་ལྟར། རང་

འདོད་ཀྱི་དབང་དུ་མི་གཏོང་བ་ཞིག་དགོས་སོ། །གསུམ་པ་བདེ་སྡུག་བརྗེ་བ་ནི། སྔར་ལྟར་མར་ཤེས་དྲིན་དྲན་པས། དེ་སྔོན་མ་འདིས་བདེ་
བའི་ཤས་ཐམས་ཅད། བུ་ང་ལ་བསྐོར། སྡུག་གི་ཤས་ཐམས་ཅད་མ་རང་གིས་བླངས་པ་ཡིན་ན། ད་ངའི་རེས་ལ་བབས་པ་ཡིན་པས་མའི་
སྡུག་བསྔལ་ངས་ལོས་བསལ་སྙམ་དུ་སྤྲོ་བཞིན་ལ་སེམས་ཅན་ཐམས་ཅད་ལ་གནོད་བྱེད་ཚེ་འདིའི་སྐྱེ་རྒ་ན་འཆི་སོགས་སྡུག་བསྔལ་གྱིས་
དངོས་སུ་གདུང་། དེའི་རྒྱུ་ཆགས་སྡང་རྨོངས་གསུམ་སོགས་ལས་ཉོན་གྱིས་བརྒྱུད་ནས་གནོད་པས་མ་རྣམས་སྡུག་བསྔལ་རྒྱུ་འབྲས་གཉིས་
དང་བྲལ་བར་གྱུར་ཅིག་སོགས་འབྲེལ་བ་གསུམ་དང་། དཀོན་མཆོག་ལ་གསོལ་འདེབས་ཡང་ཡང་བྱ། དེའང་ཁ་ཚིག་ཙམ་གྱིས་མི་ཡོང་། 
སྙིང་རྗེ་ཆེན་པོས་སྡུག་བསྔལ་རང་ཐོག་ཏུ་ལེན་དགོས་པས། དེ་རྣམས་ཀྱི་ལུས་ནད། སེམས་སྡུག་སོགས་སྡུག་བསྔལ་རྒྱུ་འབྲས་གཉིས་ཇི་

༄༅། །སྙེད་པ་ཐམས་ཅད་དུས་ད་ཉིད་དུ་བདག་ཁོ་ནའི་སྟེང་དུ་སྨིན་པར་གྱུར་ཅིག །དེ་རྣམས་སྡུག་བསྔལ་རྒྱུ་འབྲས་ཐམས་ཅད་དང་
ད་ལྟ་ཉིད་དུ་གཏན་བྲལ་དུ་གྱུར་ཅིག་སོགས་ཞེ་ཐག་པ་ནས་བསྒོམ། བྱམས་པ་ཆེན་པོས་རང་གི་བདེ་དགེ་གཞན་ལ་གཏོང་དགོས་པས། མ་
རྣམས་ལ་ཕན་བྱེད་བདེ་བ་དང་དགེ་བ་ཡིན་པས། བདེ་བ་རྒྱུ་འབྲས་ཐམས་ཅད་དང་ལྡན་པར་གྱུར་ཅིག་སོགས་དང་། དེའང་བསམ་པས་མི་
ཆོག་མ་རྣམས་བདེ་བའི་ཆ་རྐྱེན་དུ་ངའི་ལུས་ལོངས་སྤྱོད་དུས་གསུམ་བསགས་ཡོད་ཀྱི་དགེ་རྩ་སོགས་བདེ་བ་རྒྱུ་འབྲས་གཉིས་ལྷག་ལུས་མེད་པར་
དུས་ད་ལྟ་ཉིད་དུ་མ་སེམས་ཅན་ཐམས་ཅད་ཀྱི་རྒྱུད་ལ་སྨིན་པར་གྱུར་ཅིག་སོགས་ཡང་ཡང་བསྒོམ། དེ་སྐད་དུ་སྤྱོད་འཇུག་ལས། བདག་ཉིད་
སྐྱོན་ཅན་གཞན་དག་ལ། །ཡོན་ཏན་རྒྱ་མཚོར་ཤེས་བྱས་ནས། །བདག་ཏུ་འཛིན་པ་དོར་བ་དང་། །གཞན་བླང་བ་ནི་བསྒོམ་པར་བྱ། །ཞེས་

གསུངས༑ ཕྱིན་ཆད་སྦྱོར་བས་ཀྱང་བདེ་སྡུག་དངོས་སུ་བརྗེ་དགོས་སྙམ་དུ་བློ་སྦྱོང་ཞིང་རང་ཚོད་དང་བརྟུན་པའི་ལག་ལེན་དངོས་ལའང་སྦྱར་རོ། །
བཞི་པ་རླུང་གི་འགྲོ་འོང་དང་སྦྱར་ནས་བློ་སྦྱོང་ཚུལ་ནི། མ་རྣམས་རང་མདུན་དུ་དམིགས་པ་གོམས་སླ་བའི་ཕྱིར་དབུགས་དབྱུང་རྔུབ་དང་བསྒྲགས་
ཏེ༑ ཕྱིར་བྱུང་ཚེ་རང་གི་བདེ་དགེ་ཐམས་ཅད་རླུང་དཀར་པོའི་རྣམ་པས། མ་རྣམས་ལ་སིབ་སིབ་ཐིམ་པས་ཐམས་ཅད་བདེ་བ་དང་ལྡན་པར་
མོས༑ མ་རྣམས་ཀྱི་སྡུག་བསྔལ་རྒྱུ་འབྲས་གཉིས་པོ་རྔུབ་རླུང་ནག་པོའི་རྣམ་པས་རང་གི་སྣ་བུག་ནས་བརྒྱུད་དེ། སྙིང་ནང་བདག་གཅེས་
འཛིན་འགོང་པོའི་སྟེང་ནག་སིབ་སིབ་སོང་བར་བསམ། དེ་ལྟར་སེམས་ཅན་སྡུག་བསྔལ་དང་བྲལ། བདག་སྡུག་བསྔལ་བར་གྱུར་པ་ལ་
དགའ་བ་བསྒོམ། དེ་ལྟར་བརྗེ་བའི་རྩ་བ། ཁེ་དང་རྒྱལ་ཁ་གཞན་ལ་སྦྱིན། །གྱོང་དང་བུབ་ཁ་རང་གིས་བླངས། །ཞེས་པའི་གནད་

༄༅། །ནས་བཟུང་ཞིང་ངག་ཏུའང་མཁའ་མཉམ་འགྲོ་བའི་སྡུག་བསྔལ་རྒྱུ་དང་བཅས། བྲལ་ནས་སོགས་བརྗོད། ཐུན་མཚམས་
རྣམས་སུའང་བློ་སྦྱོང་མཚོན་ཆའི་འཁོར་ལོ་ལས་གསུངས་པ་ལྟར། དེ་ལྟ་རང་ལུས་ལ་ན་ཚ་གང་བྱུང་སྔར་གཞན་ལ་བརྡུང་བརྡེགས་སོགས་བྱེད་པའི་
ལེ་ལན་དང་། ད་ལྟ་སེམས་ལ་སྡུག་བསྔལ་གང་བྱུང་སྔར་གཞན་སེམས་དཀྲུགས་པའི་ལེ་ལན་དང་། ད་ལྟ་བཀྲེས་ཤིང་ཕོངས་པ་སྔོན་སེར་སྣ་
རྐུ་འཕྲོག་གི་ལེ་ལན་དང་། ད་ལྟ་མི་སྙན་པ་ཐོས་པ་སྔོན་ཕྲ་མ་སོགས་ངག་གི་ཉེས་པའི་ལེ་ལན་དང་། ད་ལྟ་མཐའ་འཁོབ་ཡུལ་ངན་སྐྱེ་བ་སྔོན་
ལོག་རྟོག་སྒྲོ་སྐུར་གྱི་ལན་པ་དང་། ད་ལྟ་ཉེ་ཚན་དགྲ་ལངས་པ་སྔོན་བསམ་ངན་འཚག་པའི་ལན་པ་དང་། ད་ལྟ་རྣམ་གཡེངས་ཉོན་མོངས་ཆེ་བ། 
སྔོན་མི་རྟག་འཁོར་བའི་ཉེས་དམིགས་མ་བསམ་པའི་ལེ་ལན་དང་། ད་ལྟ་དགེ་སྦྱོར་གྱིས་རང་རྒྱུད་མི་ཐུལ་བ་ནི། སྔོན་ཚེ་འདི་དོན་གཉེར་ཆེ་བའི་

ལན་དང་། ད་ལྟ་བཟང་བྱས་ངན་དུ་ལོག་པ་ནི་སྔོན་གཞན་གྱི་དྲིན་ལན་ལོག་འཇལ་བྱས་པའི་སྔར་རང་བྱས་ཀྱི་ལས་ངན་པའི་མཚོན་ཆ་རང་ལ་འཁོར་བ་
ཡིན་པར་གསུངས་ཤིང་། དེ་དག་གི་ལེ་ལན་བདག་གཅེས་འཛིན་གྱི་འགོང་པོ་འདི་ཁོ་ན་ལ་ཐུག་པས། རང་གཞན་གྱི་མི་འདོད་པ་ཐམས་ཅད་བདག་
གཅེས་འཛིན་འདིའི་སྟེང་དུ་སྤུངས། རང་གི་བདེ་དགེ་ཇི་སྙེད་པ་ཐམས་ཅད་གཞན་ལ་སྤྲོ་བཞིན་སྦྱིན་པའི་བློ་ཡང་ཡང་སྦྱོང་ཚུལ། ཇི་སྐད་དུ། 
ལས་ཀྱིས་བརྡས་ཤིང་ཉོན་མོངས་གོམས་པ་ཡི། །རིགས་མཐུན་སྐྱེ་དགུ་ཡོངས་ཀྱི་སྡུག་བསྔལ་རྣམས། །སྐྱིད་འདོད་བདག་གི་སྟེང་དུ་
སྤུངས་བར་བྱ། །གལ་ཏེ་རང་འདོད་འཁྲི་བ་ཞུགས་པའི་ཚེ། །བཟློག་ལ་རང་གི་བདེ་སྐྱིད་འགྲོ་ལ་སྦྱིན། །ཞེས་གསུངས་པ་ལྟར། རང་
རྒྱུད་ལ་ཆགས་སྡང་རྨོངས་གསུམ་སོགས་ཉོན་མོངས་དང་བཅས་རང་གི་ཉེས་ལྟུང་སོགས་སྡིག་སྡུག་བར་ཆད་ཅི་བྱུང་ཡང་། རང་འདོད་ལ་ཁྲེལ་

༄༅། །བདས་དང་། རང་གི་སྡིག་སྡུག་གང་རུང་འདིའི་སྟེང་དུ། མ་སེམས་ཅན་ཐམས་ཅད་ཉོན་མོངས་ལས་ངན་ངོ་ཚ་བརྙས་སྨོད་སྡུག་
བསྔལ་ཕྲ་རགས་གང་ཡོད་གཅིག་ཏུ་འདུས་ཏེ། བདག་གི་རྒྱུད་ལ་ད་ལྟ་ཉིད་དུ་སྨིན་པར་གྱུར་ཅིག །བདག་གི་སྡིག་སྡུག་འདིས་དེ་དག་ཐམས་ཅད་
ཀྱི་སྡུག་བསྔལ་རྒྱུ་འབྲས་བསགས་མྱོང་གི་གོ་བཅད་དེ། ཕྱིན་ཆད་སེམས་ཅན་ཐམས་ཅད་ཀྱི་རྒྱུད་ལ་འདི་ལྟ་བུའི་སྡིག་སྡུག་གཏན་ནས་མི་མྱོང་
ཞིང་༑ རྣ་བར་སྒྲ་ཙམ་ཡང་གྲགས་པར་མ་གྱུར་ཅིག་སྙམ་དུ་བློ་ཡང་ཡང་སྦྱངས། དེ་བཞིན་དུ་རང་ལ་དད་པ་ངེས་འབྱུང་བསམ་བཟང་སོགས་
དགེ་སེམས་རེ་སྐྱེ་བ་དང་། བདེ་སྐྱིད་ལོངས་སྤྱོད་དང་ལྡན་ཚེ་ཁེངས་སེམས་སོགས་མི་བྱེད་པར་མ་སེམས་ཅན་སྡུག་བསྔལ་སྣ་ཚོགས་ཀྱིས་
མནར་བཞིན། བདག་གཅིག་པུ་བདེ་བས་ཅི་ཕན། དེའི་ཕྱིར་བདག་གི་ད་ལྟའི་བདེ་དགེ་འདིའི་མཚོན་ལུས་ལོངས་སྤྱོད་དུས་གསུམ་གྱི་དགེ་རྩ་

ཕྲ་རགས་ཐམས་ཅད་ལྷག་ལུས་མེད་པར་མ་སེམས་ཅན་ཐམས་ཅད་ལ་བྱིན་པ་ཡིན། བློས་བཏང་བ་ཡིན་བུ་ངའི་བདེ་དགེ་ཐམས་ཅད་མཁའ་ཁྱབ་
ཨ་མ་རྣམས་ཀྱིས་ད་ལྟ་ཉིད་དུ་ཐོབ་ཅིང་། བླ་ན་མེད་པའི་བདེ་སྐྱིད་ཐམས་ཅད་དང་ལྡན་པར་གྱུར་ཅིག །བདག་གི་སྐྱེ་བ་དང་ཚེ་རབས་ཐམས་
ཅད་ཀྱི་སྒོ་གསུམ་དང་དབང་པོ་དྲུག་གི་སྒོ་ནས་ལས་བཟང་ངན་སྣ་ཚོགས་ཀྱིས་གང་འབྲེལ། མཐོང་ཐོས་དྲན་རེག་གི་མ་སེམས་ཅན་ཐམས་
ཅད་དུས་དེ་རིང་ཉིད་ནས་སྡིག་སྡུག་གི་རྒྱུན་ཆད། དགེ་བདེ་ཕུན་སུམ་ཚོགས་པའི་གཏན་སྲིད་ཟིན་ནས་མངོན་རྫོགས་སངས་རྒྱས་པའི་རྒྱུར་
གྱུར་ཅིག་སྙམ་དུ་བློ་སྦྱོང་། སྦྱོར་བས་ཀྱང་། །མངའ་ཐང་ཆོས་ཕྱོགས་ལ་སྐོར། །ཞེས་པ་ལྟར། རང་མཁོས་བློ་ནུས་དང་སྦྱར་ཏེ། 
དངོས་སམ་བརྒྱུད་དེ་བསྟན་འགྲོའི་དོན་ཅི་འགྱུར་དུ་བྱ། ཁྱད་པར་ནད་པ་དང་ཤི་པོ་སོགས་མཐོང་ཐོས་ཀྱི་ཚེ། ནད་པ་ནད་བདག་དང་བཅས་

༄༅། །པ༑ ཤི་པོ་གཤེད་མ་དང་བཅས་པ་ལ་ཉེ་རིང་ཆགས་སྡང་མེད་པས། ཕ་མ་དྲིན་ཆེན་དུ་མཉམ་པའི་བློས་གཏོང་ལེན་
ཀྱི་དམིགས་པ་ལྷག་པར་བྱ། དེ་སྔོན་ནི་ཐབས་ལ་མི་མཁས་པས། སྐྱིད་སྡུག་བྱས་མྱོང་ཐམས་ཅད་ཁེངས་ཞུམ་ཐ་མལ་དུ་ཤོར་བས། ལམ་
གྱི་གེགས་དང་། བྱས་མྱོང་ཐམས་ཅད་དོན་མེད་དུ་སོང་ན་ད་ཕྱིན་ཆད་འདེི་ལྟར་འགལ་རྐྱེན་ལམ་དུ་ཁྱེར། མཐུན་རྐྱེན་གྲོགས་སུ་བསྒྱུར་བའི་
བྱང་སེམས་ཀྱི་ཐབས་མཁས་ཁྱད་པར་བའི་གསང་ལམ་འདི་ཁོ་ན་ལ་རྩིས་སུ་བྱེད་ཅིང་། ལམ་གྱི་སྙིང་རྡོ་གཅིག་པུར་ཤེས་པས་ཉམས་སུ་
བླངས་ན། སྲོག་གི་་བར་ཆད་དང་། རྩ་ལྟུང་སོགས་བྱུང་ཡང་། དེ་བར་ཆད་དུ་མི་འགྱུར་བར་མ་ཟད། འགལ་རྐྱེན་དེ་བྱང་ཆུབ་ཀྱི་གྲོགས་
སམ་བརྒྱན་དུ་འཆར་བ་སྟེ། རྒྱལ་སྲས་ཞི་བ་ལྷས། རྒྱལ་སྲས་རྣམས་ལ་དོ་གལ་ཆེན་པོས་ཀྱང་། །སྡིག་པ་མི་འབྱུང་དགེ་བ་ངང་གིས་

འཕེལ༑ །ཞེས་དང་། འཕགས་པ་ལྷས། བསམ་པ་བྱང་ཆུབ་སེམས་དཔའ་ལ། །དགེའམ་ཡང་ན་མི་དགེ་བ། །ཐམས་ཅད་དགེ་བ་
ཉིད་གྱུར་ཏེ། །གང་ཕྱིར་བསམ་པ་གཙོ་བའི་ཕྱིར། །ཞེས་དང་། འཕགས་པ་ཐོགས་མེད་ཀྱིས། ཐབས་ཆེན་དང་ནི་ལྡན་པ་ལ། །ཉོན་
མོངས་བྱང་ཆུབ་ཡན་ལག་འགྱུར། །འཁོར་བ་ཞི་བ་ཆེན་པོ་ཉིད། །དེའི་ཕྱིར་རྒྱལ་སྲས་བསམ་མི་ཁྱབ། །ཞེས་སོ། །གསུམ་པ་བདག། 
བས་གཞན་གཅེས་སྒོམ་ཚུལ་ནི། སྤྱིར་སྔ་མ་བློ་སྦྱོང་དང་འདི་ལག་ལེན་དངོས་སུ་འདེབས་པ་གཙོ་བོར་གསུངས་ཀྱང་། ཀུན་མཁྱེན་ཆེན་
པོའི་བཞེད་པ་བཞིན་ལ། ལས་དང་པོ་བས་བློ་སྦྱོང་ཚུལ་ནི། བདག་འཁོར་བར་ཡུན་རིང་དུ་དམྱལ་བ་སོགས་སུ་སྐྱེ་རུང་། མི་འདོད་པའི་
སྡུག་བསྔལ་གང་བྱུང་ཡང་བཟོད་པར་བྱ་ཡི། མ་སེམས་ཅན་གྱི་སྡིག་སྡུག་ཆེ་ཕྲ་ཐམས་ཅད་དུས་དེ་རིང་ནས་བདག་གིས་ཁུར་ཆེན་དུ་འཁྱེར་གྱི། 

༄༅། །མ་རྣམས་ད་ལྟ་ཉིད་དུ་སྡུག་བསྔལ་རྒྱུ་འབྲས་ཐམས་ཅད་དང་བྲལ། ངས་དེ་དག་གི་ཤ་ཚབ་རུས་ཚབ་ཁྲག་ཚབ་བྱས་ནས། 
སེམས་ཅན་རེ་རེའི་ཕྱིར་ཡང་དུས་བསྐལ་པ་གྲངས་མེད། གནས་དམྱལ་བ་སོགས་སུ་སྡུག་བསྔལ་ཇི་སྙེད་པ་མྱོང་ཡང་སྤྲོ་བཞིན་དུ་བཟོད་པར་བྱ།
དེ་བཞིན་དུ་སེམས་ཅན་ཐམས་ཅད་ཀྱི་སྡིག་སྡུག་ཐམས་ཅད་བདག་གིས་བླང་བར་བྱ། བདག་གི་ཡོངས་སུ་བཟུང་བའི་གཞི་གསུམ་གྱིས་མཚོན་
པའི་བདེ་དགེ་རྒྱུ་འབྲས་ཐམས་ཅད་མ་སེམས་ཅན་ཐམས་ཅད་ལ་ལ་བཏང་བ་ཡིན་པས། དེ་དག་གི་རྒྱུད་ལ་ད་ལྟ་ཉིད་དུ་སྨིན་ནས་སངས་
རྒྱས་པར་གྱུར་ཅིག་སྙམ་དུ་ཡང་ཡང་བསམ་ཞིང་། བློ་མཐུ་ཐོབ་ནས་བདེ་སྡུག་དངོས་སུ་བརྗེ་དགོས་པ་ཡིན་ཏེ། བདག་ཅག་གི་སྟོན་
པས་རྒྱལ་པོ་པདྨ་དང་། རུས་སྦལ་དང་། རྒྱལ་པོ་གཙུག་ན་ནོར་བུའི་སྐྱེ་བ་བཞེས་པའི་དུས་སོགས་ལྟར་རོ། །མདོར་ན་རང་འདོད་སྒྲུབ་

པའི་བློ་སྤངས་ནས་དངོས་སུ་ལུས་སྲོག་ལོངས་སྤྱོད་དགེ་ཚོགས་ཐམས་ཅད་ཀྱིས་སེམས་ཅན་ཐམས་ཅད་ཀུན་གྱི་ཕན་བདེ་ཁོ་ན་སྒྲུབ་ཕྱིར། 
བྱ་དཀའ་བའི་རྒྱལ་སྲས་ཀྱི་སྤྱོད་པ་ལ་སྤྲོ་བཞིན་སློབ་པ་འདིའི་གནད་དོ། །གསུམ་པ་བྱང་ཆུབ་སྤྱོད་པའི་སེམས་སྦྱོང་ལ། གཞན་ལ་
ཕན་པའི་སེམས་སྦྱང་དང་། རང་རྒྱུད་དག་པའི་སེམས་སྦྱང་གཉིས། དང་པོ་གཞན་ལ་ཕན་པའི་སེམས་སྦྱོང་ནི། རང་གི་ལུས་དང་
དང་ལོངས་སྤྱོད་དང་དུས་གསུམ་གྱི་དགེ་བ་ཐམས་ཅད་གཞན་གྱི་ཕན་བདེའི་དོན་དུ་བསྔོ་ཞིང་བཏང་བའི་སེམས་བསྐྱེད་གོང་དུ་བཤད་པ་བཞིན་
ནོ༑ །གཉིས་པ་རང་རྒྱུད་དག་པའི་སེམས་སྦྱོང་ལ། བྱང་སེམས་ཉམས་པའི་རྒྱུ་སྤང་བ། ནག་པོའི་ཆོས་བཞི་དོར་བ། དཀར་པོའི་ཆོས་
བཞི་བསྟན་པ་དང་གསུམ། དང་པོ་བྱང་སེམས་ཉམས་པའི་རྒྱུ་སྤང་བ་ནི། སྔར་ལྟར་བྱང་སེམས་ཐོབ་པ་ཙམ་གྱིས་མི་ཆོག །སེམས་

༄༅། །དེ་མི་ཉམས་པར་གོང་འཕེལ་གྱི་ཐབས་ལ་སློབ་དགོས། སྤྱིར་བྱང་སེམས་ཇི་ལྟར་ཉམས་ན། སེམས་ཅན་བློས་བཏང་
དང་༑ རྣམ་མཁྱེན་བློས་བཏང་གཉིས་ཀྱིས་ཉམས། སེམས་ཅན་བློས་བཏང་བའི་རྩ་བ་བདག་གཅེས་པར་འཛིན་པའི་བློ་ཞེ་ཕུག་ཏུ་ཡོད་པས་
ལན་པ་ཡིན། གཞན་གྱི་གནོད་པ་ཅུང་ཟད་རེ་བྱས་རྐྱེན་གྱིས་གཏོང་། རྣམ་མཁྱེན་བློས་བཏང་ནི་བསྐལ་མང་གི་ཡུན། འགྲོ་མང་གི་
མཐའ༑ བྱ་དཀའི་གནས་ལ་འཇིགས་ཏེ། བྱང་ཆུབ་ལས་ལྡོག་ཅིང་ཐེག་དམན་ལ་སེམས་བསྐྱེད་པ་དེ་ཡིན། དེ་གཉིས་གང་རུང་བྱུང་
ན་སྨོན་སེམས་དང་དེར་བརྟེན་འཇུག་སེམས་ཡང་ཉམས་པས་ཉེས་པ་ཤིན་ཏུ་ལྕི། དེའང་ཚོགས་སྦྱོར་དུས། དེ་ལྟར་ཉམས་བྱེད་ཀྱི་རྩ་བ་བདག་
རང་དོན་བསྒྲུབ་པའི་བསམ་སྦྱོར་འདི་ལ་ཐུག །མདོ་སྔགས་ཀྱི་སྡོམ་པ་དམ་ཚིག་ཉམས་བྱེད་ཐམས་ཅད་ཀྱང་འདིའི་ལན། དེའི་རྩ་བའང་

བདག་འཛིན་ཁོ་ན་ལ་ཐུག་པས་བདག་ཏུ་འཛིན་པ་འདི་བཅད་དགོས། གཅོད་ཚུལ་དམན་ལམ་ལྟར་ཤེས་རབ་རྐྱང་པ་ཙམ་མིན་པར་ཐབས་ཤེས་
གཉིས་མེད་ཀྱིས་གཅོད་ཚུལ་སོགས་ཡོད་ཀྱང་། བློ་སྦྱོང་གི་སྐབས་འདིར་ཐབས་ཀྱི་གཅོད་ཚུལ་གཙོ་བོར་གྱུར་པ་བྱང་ཆུབ་དངོས་ཀྱི་སེམས་
སྦྱོང་གིས་གཅོད་དོ། །གཉིས་པ་ནག་པོའི་ཆོས་བཞི་ནི། འོད་བསྲུང་གིས་ཞུས་པའི་མདོ་ལས། བྱང་སེམས་བརྗེད་པའི་རྒྱུ་བཞི་ནི་ནག་
པོའི་ཆོས་བཞིར་གསུངས་ཏེ། བླ་མ་དང་ནི་མཆོད་འོས་མཁན་སློབ་དང་སྦྱིན་གནས་སོགས་ལ་བསླུ་སེམས་ཀྱིས་རྫུན་ལ་སོགས་པས་
མགོ་བསྐོར་ན་དེ་དག་གིས་ཚོར་རུང་མ་ཚོར་རུང་དགྱེས་རུང་མ་དགྱེས་རུང་ཐུན་ཚོད་ལས་འདས་ན་དང་པོ་ཡིན། གཞན་དགེ་བ་ལ་མོས་ཤིང་
སྤྱོད་པ་སོགས་ལ་འགྱོད་པ་བསྐྱེད་ན་ཕ་རོལ་པོ་འགྱོད་པ་སྐྱེ་རུང་མ་སྐྱེས་རུང་གཉིས་པ་དང་། སེམས་བསྐྱེད་པའི་གང་ཟག་ལ་ཞེ་སྡང་

༄༅། །གིས་མི་སྙན་པ་བརྗོད་ན། ཐོས་མ་ཐོས་དགའ་མི་དགའ་ཅི་ཡིན་ཡང་གསུམ་པ་དང་། སེམས་ཅན་གང་ཡང་རུང་བ་
ཞིག་ལ་ཕ་མའི་འདུ་ཤེས་བོར་ཏེ་ཚོང་ལ་སོགས་པའི་གཡོ་ཟོལ་ཞིག་བྱས་ན་ཚོར་མ་ཚོར་ཕན་གནོད་ཅིར་གྱུར་ཀྱང་བཞི་པ་སྟེ། འདི་བཞི་ལ་
ནག་པོའི་ཆོས་བཞི་ཞེས། ཐུན་ཚོད་ཀྱི་ནང་དུ་བཤགས་སྡོམ་མ་གྲུབ་ན་བྱང་སེམས་འཆོར་བས་རྒྱུན་དུ་སེམས་བསྲུང་བ་དང་། བྱུང་ན་བཤགས་
སྡོམ་ལ་འབད་དོ། །གསུམ་པ་དཀར་པོའི་ཆོས་བཞི་ནི། བྱང་སེམས་མ་བརྗེད་པའི་རྒྱུ་བཞི་ཡིན་ཏེ། འོད་བསྲུང་གིས་ཞུས་པའི་མདོ་ལས། 
འོད་བསྲུང་བྱང་ཆུབ་སེམས་དཔའ་ཆོས་བཞི་དང་ལྡན་ན། སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཏེ། བྱང་
ཆུབ་སྙིང་པོ་ལ་འདུག་གི་བར་དུ། བར་མ་དོར་བརྗེད་པར་མི་འགྱུར་རོ། །བཞི་གང་ཞེ་ན་འདི་ལྟ་སྟེ། ཞེས་སོགས་གསུངས་པའི་དོན་བསྡུ་ན། 

ནག་པོའི་ཆོས་བཞིའི་གཉེན་པོ་བཞི་སྟེ། ཤེས་བཞིན་དུ་སྲོག་གི་ཕྱིར་ཡང་བརྫུན་མི་སྨྲ་བ་དང་། སེམས་ཅན་ཐམས་ཅད་བདེ་བ་ལ་འགོད་ཅིང་། 
ཁྱད་པར་ཐེག་ཆེན་ལ་འགོད་པ་དང་། བླ་མ་དང་སློབ་དཔོན་སོགས་སེམས་བསྐྱེད་པའི་བྱང་ཆུབ་སེམས་དཔའ་ཐམས་ཅད་ལ་སངས་རྒྱས་ཀྱི་
འདུ་ཤེས་བཞག་ཅིང་ཡོན་ཏན་བསྒྲག་པ་དང་། སེམས་ཅན་ཐམས་ཅད་ལ་གཡོ་སྒྱུས་མ་ཡིན་པར་ལྷག་པའི་བསམ་པས་གནས་པ་སྟེ།
འདི་བཞི་རྒྱུན་དུ་བླང་བར་བྱ་དགོས་སོ། །གཉིས་པ་འཇུག་པའི་བསླབ་བྱ་ལ། ཕར་ཕྱིན་དྲུག་གི་བསྡུས་དོན་རྣམ་པར་བཞག་པ་དང་། ཡན་
ལག་རྒྱས་པར་བཤད་པ་གཉིས། དང་པོ་ཕྱིན་དྲུག་གི་བསྡུས་དོན་རྣམ་པར་བཞག་པ་ལ། བསླབ་པ། མཚན་ཉིད། གྲངས་ངེས། གོ་
རིམ༑ རབ་ཏུ་དབྱེ་བ། སྒྲུབ་ཚུལ་ལོ། །དང་པོ། བསླབ་པ་ནི་གསུམ་སྟེ། ལྷག་པ་ཚུལ་ཁྲིམས་ཀྱི་བསླབ་པ་ནི། སྦྱིན་པ་ཚུལ་ཁྲིམས།

༄༅། །བཟོད་པ་གསུམ་ཡིན། ལྷག་པ་སེམས་ཀྱི་བསླབ་པ་ནི་བསམ་གཏན་ཡིན། ལྷག་པ་ཤེས་རབ་ཀྱི་བསླབ་པ་ནི། ཤེས་རབ་
ཡིན་ལ། བརྩོན་འགྲུས་ནི་གསུམ་ཆར་གྱི་གྲོགས་སོ། །དེ་སྐད་དུ། མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། །རྒྱལ་བས་ཕ་
རོལ་ཕྱིན་པ་དྲུག །ཡང་དག་བཤད་དེ་དང་པོ་གསུམ། །ཐ་མ་གཉིས་ཀྱི་རྣམ་པ་གཉིས། །གཅིག་ནི་གསུམ་ཆར་ཡོང་ལ་གཏོགས། ཞེས་སོ། །
གཉིས་པ་མཚན་ཉིད་ནི། བྱང་སེམས་ཀྱི་བསྒྲུབ་པའི་བསླབ་བྱ་གང་ཞིག །ཁྱད་ཆོས་བཞི་དང་ལྡན་པའི་སྦྱིན་སོགས་དྲུག་གིས་བསྡུས་པའི་དགེ་
བ་མཐའ་དག་སྒྲུབ་པའི་སེམས་པ་མཚུངས་ལྡན་དང་བཅས་པའོ། །ཁྱད་ཆོས་བཞི་ནི། རང་རང་གི་མི་མཐུན་ཕྱོགས་དང་བྲལ་བ། གྲོགས་འཁོར་
གསུམ་མི་རྟོག་པའི་ཤེས་རབ་ཀྱིས་ཟིན་པ། བྱེད་ལས་གཞན་གྱི་འདོད་དོན་རྫོགས་པར་བྱེད་པ། དེ་ལྟར་བྱས་ནས་ཆོས་བསྟན་པས་གདུལ་བྱའི་

རྒྱུད་བྱང་ཆུབ་གསུམ་གང་རུང་དུ་སྨིན་པར་བྱེད་པ་སྟེ། རྒྱལ་བ་བྱམས་པས། སྦྱིན་པ་མི་མཐུན་ཕྱོགས་ཉམས་དང་། །རྣམ་པར་མི་རྟོག་ཡེ་ཤེས་
ལྡན༑ །འདོད་པ་ཐམས་ཅད་ཡོངས་རྫོགས་བྱེད། །སེམས་ཅན་རྣམ་སྨིན་བྱེད་རྣམ་གསུམ། །ཞེས་སོ། །གསུམ་པ་གྲངས་ངེས་ནི། 
མངོན་མཐོ་དང་། ངེས་ལེགས་ཀྱི་དབང་གིས་བྱས་པ་སྟེ། དང་པོ་མངོན་མཐོའི་དོན་གསུམ་ནི། ལོངས་སྤྱོད་ཀྱི་དོན་དུ་སྦྱིན་པ། ལུས་ཀྱི་དོན་དུ་
ཚུལ་ཁྲིམས། འཁོར་གྱི་དོན་དུ་བཟོད་པའོ། །གཉིས་པ་ངེས་ལེགས་ཀྱི་དོན་གསུམ་ནི། ཡོན་ཏན་འཕེལ་བར་བྱེད་པའི་དོན་དུ་བརྩོན་འགྲུས། 
ཞི་གནས་ཀྱི་དོན་དུ་བསམ་གཏན། ལྷག་མཐོང་གི་དོན་དུ་ཤེས་རབ་སྟེ། མདོ་སྡེ་རྒྱན་ལས། ལོངས་སྤྱོད་དང་ལུས་ཕུན་སུམ་ཚོགས་པ་དང་། །
འཁོར་ནི་ཕུན་སུམ་ཚོགས་པ་མངོན་མཐོ་དང་། །ཞེས་སོགས་སོ། །བཞི་པ་གོ་རིམ་པ། རྒྱུད་ལ་སྐྱེ་བའི་གོ་རིམ། དམན་པ་དང་མཆོག་གི་གོ་

༄༅། །རིམ༑ ཕྲ་རགས་ཀྱི་གོ་རིམ་དང་གསུམ། དང་པོ་རྒྱུད་ལ་སྐྱེ་བའི་གོ་རིམ་ནི། སྦྱིན་པས་ལོངས་སྤྱོད་ལ་མི་བལྟ་བས་ཚུལ་
ཁྲིམས་ཡང་དག་པ་ལེན། ཚུལ་ཁྲིམས་དང་ལྡན་ན་བཟོད་པར་འགྱུར། བཟོད་པ་དང་ལྡན་པས་བརྩོན་འགྲུས་བརྩོན་ནུས། བརྩོན་འགྲུས་བརྩམས་
ན་ཏིང་ངེ་འཛིན་སྐྱེ་བར་འགྱུར། ཏིང་ངེ་འཛིན་ལ་མཉམ་པར་བཞག་པས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །གཉིས་པ་དམན་པ་དང་
མཆོག་གི་གོ་རིམ་ནི། གང་དམན་པ་ནི་སྔོན་དུ་བསྟན་ལ་མཆོག་ཏུ་གནས་པ་ནི་ཕྱིས་བསྟན་པའོ། །གསུམ་པ་ཕྲ་རགས་ཀྱི་གོ་རིམ་ནི། གང་རགས་
རགས་སུ་གྱུར་པ་འཇུག་སླ་བས་སྔོན་དུ་བསྟན་ལ། གང་ཕྲ་ཕྲ་བར་གྱུར་པ་ནི་འཇུག་དཀའ་བའི་ཕྱིར་ཕྱིས་བསྟན་པའོ། །དེ་སྐད་དུ་མདོ་སྡེ་རྒྱན་
ལས༑ སྔ་མ་ལ་བརྟེན་ཕྱི་མ་སྐྱེ། །དམན་དང་མཆོག་ཏུ་གནས་ཕྱིར་དང་། །རགས་པ་དང་ནི་ཕྲ་བའི་ཕྱིར། །དེ་དག་རིམ་པས་གནས་པ་

ཡིན༑ །ཞེས་སོ། །ལྔ་པ་རབ་ཏུ་དབྱེ་བ་ནི། སྦྱིན་པ་ལ་སོགས་པ་རོལ་ཕྱིན་པ་དྲུག་སྟེ། དྲུག་པོ་རེ་རེ་ལའང་སྦྱིན་སོགས་དྲུག་རེར་དབྱེ་ན། 
གཞན་ཕ་རོལ་ཏུ་ཕྱིན་པ་དྲུག་ལ་འགོད་པ་སྦྱིན་པའི་སྦྱིན་སོགས་སོ་སོའི་སྦྱིན་པ། དེ་བཞིན་དུ་རང་རང་གི་མི་མཐུན་ཕྱོགས་ཀྱིས་མ་གོས་པར་སྤྱོད་
པ་སོ་སོའི་ཚུལ་ཁྲིམས། རང་རང་གི་དཀའ་སྤྱད་བཟོད་པས་སྤྱོད་པ་སོ་སོའི་བཟོད་པ། དགའ་སྤྲོ་དང་བཅས་པས་སྤྱོད་པ་སོ་སོའི་བརྩོན་
འགྲུས༑ དེ་ལྟར་བརྩོན་པས་སེམས་ཟིན་ཏེ། གཞན་དུ་མི་གཡེངས་པས་སྤྱོད་པ་སོ་སོའི་བསམ་གཏན། འཁོར་གསུམ་མི་རྟོག་པའི་སྒོ་
ནས་ཕྱིན་དྲུག་ལ་སྤྱོད་པ་སོ་སོའི་ཤེས་རབ་སྟེ། སུམ་ཅུ་རྩ་དྲུག་ཏུ་འགྱུར་རོ། །དེ་ལྟར་ཡང་མངོན་རྟོགས་རྒྱན་ལས། དེ་དག་སོ་སོར་སྦྱིན་ལ་
སོགས༑ །རྣམ་པ་དྲུག་ཏུ་བསྡུསས་པ་ཡིས། །གོ་ཆའི་སྒྲུབ་པ་གང་ཡིན་ཏེ། །དྲུག་ཚན་དྲུག་གིས་ཇི་བཞིན་བཤད། །ཅེས་སོ། །དྲུག་པ་

༄༅། །སྒྲུབ་ཚུལ་ནི། ལན་དང་རྣམ་སྨིན་ལ་མི་རེ་བའི་སྒོ་ནས་སྦྱིན་པ་གཏོང་བ་དང་། ཡང་སྲིད་བདེ་འགྲོ་ལ་རེ་སྨོན་དང་བྲལ་བའི་ཚུལ་
ཁྲིམས་སྲུང་བ། སེམས་ཅན་ཐམས་ཅད་ལ་ཞེ་འགྲས་པ་མེད་པའི་བཟོད་པ་སྒོམ་པ། རང་གཞན་གྱི་དགེ་ཆོས་མཐའ་དག་སྡུད་པ་ལ་རང་གིས་སྤྲོ་
བའི་བརྩོན་འགྲུས་རྩོམ་པ། བསམ་གཟུགས་ཀྱི་སྙོམས་འཇུག་བསལ་བའི་བསམ་གཏན་ལ་མཉམ་པར་འཇོག་པ། ཐབས་སྙིང་རྗེ་ཆེན་པོ་དང་
མ་བྲལ་བའི་ཤེས་རབ་སྒྲུབ་པར་བྱེད་པ་སྟེ། མགོན་པོ་བྱམས་པས། རེ་བ་མེད་པའི་སྦྱིན་པ་དང་། །ཡང་སྲིད་མི་འདོང་ཚུལ་ཁྲིམས་དང་། །
ཐམས་ཅད་ལ་ནི་བཟོད་པ་དང་། །ཡོན་ཏན་ཀུན་སྡུད་བརྩོན་འགྲུས་དང་། །དེ་བཞིན་བསམ་གཏན་གཟུགས་མེད་མིན། །ཤེས་རབ་ཐབས་དང་
ལྡན་པ་ཡིས། །ཕ་རོལ་ཕྱིན་པ་དྲུག་པོ་ལ། །བརྟན་པ་རྣམས་ཀྱིས་ཡང་དག་སྦྱོར། །ཞེས་སོ། །དེ་ཐམས་ཅད་ཀྱང་དམ་པ་དྲུག་དང་ལྡན་

པར་ཉམས་སུ་བླང་དགོས་ཏེ། རྟེན་དམ་པ་བྱང་ཆུབ་སེམས་དང་ལྡན་པ། དངོས་པོ་དམ་པ་སྦྱིན་སོགས་ཕྱོགས་རེ་མ་ཡིན་པར་གཞི་ཐམས་
ཅད་ལ་འཇུག་པ། ཆེད་དུ་བྱ་བ་དམ་པ་སེམས་ཅན་ཐམས་ཅད་ཀྱི་དོན་དུ་སྦྱོར་བ། ཐབས་དམ་པ་འཁོར་གསུམ་མི་རྟོག་པའི་ཤེས་རབ་ཀྱིས་
ཟིན་པ། བསྔོ་བ་དམ་པ་བླ་ན་མེད་པའི་བྱང་ཆུབ་ཏུ་བསྔོ་བ། རྣམ་དག་དམ་པ་སྒྲིབ་གཉིས་ཀྱི་དངོས་གཉེན་དུ་སྤྱོད་པ་རྣམས་སོ། །དེའང་ཕ་
རོལ་ཏུ་ཕྱིན་པ་ཞེས་པ་ནི། དམ་པ་དྲུག་དང་ལྡན་པའམ། ཐབས་སྙིང་རྗེ་དང་། ཤེས་རབ་སྟོང་ཉིད་གཉིས་ཟུང་འཇུག་གིས་རྩིས་ཟིན་པའི་
སྦྱིན་སོགས་ཀྱིས། སྲིད་ཞི་གཉིས་ཀའི་ཕ་རོལ་མི་གནས་པའི་མྱང་འདས་ཀྱི་སར་ཕྱིན་པར་བྱེད་པས་ན་དེ་སྐད་དོ། །གཉིས་པ་ཡན་ལག་
རྒྱས་པར་བཤད་པ་ལ། སྦྱིན་པ། ཚུལ་ཁྲིམས། བཟོད་པ། བརྩོན་འགྲུས། བསམ་གཏན། ཤེས་རབ་ཀྱི་ཕ་རོལ་དུ་ཕྱིན་པ་དང་

༄༅། །དྲུག་གོ། །དང་པོ་སྦྱིན་པ་ལ། ངོ་བོ། ངེས་ཚིག །དབྱེ་བ། ཉེས་བྱས། འབྲས་བུ་བསྟན་པའོ། །དང་པོ་ངོ་བོ་ནི། མ་
ཆགས་པའི་སེམས་ཀྱིས་བདོག་པ་ཡོངས་སུ་གཏོང་བའོ། །གཉིས་པ་ངེས་ཚིག་ནི། དཱ་ན་སྟེ་དབུལ་བ་འདོར་བའམ་སེལ་བ་ལ་སྦྱིན་པ། གསུམ་
པ་དབྱེ་བ་ལ། ཟང་ཟིང་གི་སྦྱིན་པ། ཆོས་ཀྱི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པའོ། །དང་པོ་ཟང་ཟིང་གི་སྦྱིན་པ་ལ། གཏོང་ཕོད་
ཀྱི་རིམ་པས། བྱང་སེམས་ཁྱིམ་པ་ལ་གཙོ་བོར་གསུངས་པ། ཟས་གོས་ནོར་སོགས་མཁོ་དགུའི་ཡོ་བྱད་གཞན་ལ་མི་གནོད་ཅིང་། ཕན་
ཐོགས་ཚད་ཕོངས་མེད་དུ་གུས་སྤྲོ་དང་བཅས་པས་སྦྱིན་པ་གཏོང་བ་ནི་གཏོང་བ་ཕལ་པ་རང་ལ་གཅེས་པའི་བུ་དང་ཆུང་མ་སོགས་སྦྱིན་པ་གཏོང་
བ་ནི་གཏོང་བ་ཆེན་པོ་དང་། བྱ་དཀའི་གནས་རང་གི་ལུས་སྲོག་མིག་དང་ཡན་ལག་སོགས་སྦྱིན་པ་ནི་ཤིན་ཏུ་གཏོང་བ་སྟེ་གསུམ་ཡོད། འདི་ལྟ་

བུ་བྱང་སེམས་ས་ཐོབ་མ་གཏོགས་སོ་སྐྱེས་མི་ནུས་པས། དེས་ན་ལས་དང་པོ་པས་ལྷག་པའི་བསམ་པས་རང་གི་ལུས་ལོངས་སྤྱོད་དུས་གསུམ་
གྱི་དགེ་ཚོགས་གཏོང་སེམས་དང་། དེ་གསུམ་ལ་བརྟེན་ནས་ཕུན་ཚུན་བཟང་ངན་ལས་ཀྱི་འབྲེལ་ཚད་དོན་ལྡན་དུ་འགྱུར་བའི་སྨོན་ལམ་ཡང་
ཡང་གདབ་པས་ཆོག་པར། བྱང་ཆུབ་སེམས་འགྲེལ་ལས། གཞན་དོན་ལས་ལ་མཐུ་མེད་ཀྱང་། །དེ་ཡི་བསམ་པ་རྟག་ཏུ་བྱ། །གང་ལ་
བསམ་པ་དེ་ཡོད་པ། །དེ་ནི་དེ་ལ་དོན་གྱི་ཞུགས། །ཞེས་གསུངས། དེ་ལྟ་བུའི་ཟང་ཟིང་གི་སྦྱིན་པ་ལ་བསམ་པ་དངོས་པོ། ཞིང་དང་ཐབས་
ཏེ་མ་དག་པ་བཞི་སྤོང་ཞིང་དག་པར་སྒྲུབ་པ་སྟེ། དེ་ལ་དང་པོ་མ་དག་པ་བཞི་ནི། བསམ་པ་མ་དག་པ། འགྲན་སེམས་གྲགས་འདོད་སོགས་
ལོག་པའི་བསམ་པ་དང་། སྲིད་པའི་འབྱོར་པ་དང་། ཉན་རང་གི་རྒྱུར་བསྔོ་བ་གསུམ་ནི་དམན་པའི་བསམ་པ་སྟེ་མ་དག་པའོ། །དངོས་པོ་

༄༅། །མ་དག་པ་དུག་དང་མཚོན་དང་རི་དྭགས་ཀྱི་རྒྱ་སོགས་དང་། བུ་སོགས་མི་འདོད་བཞིན་དུ་གཞན་ལ་སྦྱིན་པ་དང་། མང་པོ་དང་
བཟང་པོ་ཡོད་བཞིན། ཉུང་ངུ་དང་ངན་པ་སྟེན་པ་རྣམས་སོ། །ཞིང་མ་དག་པ་འབྱོར་པ་ཅན་ལ་ནོར་དང་། འགྲངས་པ་ལ་ཟས་སྦྱིན་པ་སོགས་
སོ༑ །ཐབས་མ་དག་པ། ཁྲོས་བཞིན་དང་མི་དགའ་བཞིན་དུ་བརྙས་བཞིན་བསྡིགས་བཞིན་སྦྱིན་པའོ། །གཉིས་པ་ལ་དངོས་པོ་དག་པ་ནི།
སྦྱིན་ཡུལ་ལ་ཕན་ཐོགས་པའོ། །ཞིང་དག་པ་ནི། ལས་དང་པོ་པས་ཡོན་ཏན་དང་ཕན་འདོགས་ཀྱི་ཞིང་དང་། སྙིང་རྗེ་ཆེར་གོམས་ནས་
སྡུག་བསྔལ་དང་གནོད་བྱེད་ཀྱི་ཞིང་ལ་གཙོ་བོར་སྦྱིན་ནོ། །ཐབས་དག་པ་ནི། དགའ་ཞིང་འགྱོད་པ་མེད་པར་གུས་པས་རང་གི་ལག་བདར་ཏེ་
སྦྱིན་པར་བྱའོ། །ཡང་ན་མངོན་པ་ཀུན་བཏུས་ལས་གསུངས་པ་ལྟར་ན་ཟང་ཟིང་གི་སྦྱིན་པ་ལ་གསུམ་སྟེ། ཡང་ཡང་སྦྱིན་པ་དང་། ཕྱོགས་

རིས་མེད་པ་དང་། བསམ་པ་རྫོགས་པར་སྦྱིན་པའོ། །གཉིས་པ་ཆོས་ཀྱི་སྦྱིན་པ་ནི། རང་འདོད་རྙེད་བཀུར་བསྟོད་གྲགས་སོགས་ཟང་ཟིང་འདོད་
པའི་སེམས་སྤང་བས་རང་སྐལ་དང་འཚམས་པའི་ཆོས་སྟོན་པ་སྟེ། འོད་བསྲུང་གིས་ཞུས་མདོར། དག་ཅིང་ཟང་ཟིང་མེད་པའི་སེམས་ཀྱིས་
སུ༑ །ཆོས་ཀྱི་སྦྱིན་པ་རྒྱལ་བས་རབ་ཏུ་བསྔགས། །ཞེས་སོ། །དེའང་ད་ལྟ་རང་ལ་གཞན་ལ་སྟོན་པའི་ནུས་པ་མེད་ཀྱང་། རང་གི་འདོན་
བཟླས་སོགས་དང་། བསང་གསུར་ཆབ་གཏོར་ལུས་སྦྱིན་སྐབས་ཆོས་རྣམས་ཐམས་ཅད་སོགས་བརྗོད་ཚེ། དཀར་ཕྱོགས་ཀྱི་ལྷ་འདྲེས་
ཉན་ཞིང་རྒྱུད་གྲོལ་བའི་སྨོན་ལམ་བྱས་པས་མཐུས་སོ། །གསུམ་པ་མི་འཇིགས་པའི་སྦྱིན་པ་ནི། ཚེ་འདིར་ནད་གདོན་དགྲ་རྐུན་གཅན་
གཟན་མེ་ཆུ་གཡང་ས་རྒྱལ་པོའི་ཆད་པ་སོགས་འཇིགས་པ་དང་། ཕྱི་མར་འཁོར་བ་དང་ངན་སོང་གིས་འཇིགས་པ་ཅན་རྣམས་ལ། མགོན་

༄༅། །སྐྱབས་སྲོག་བསླུ་རི་རྒྱ་ཀླུང་རྒྱ་སྡོམས་པ་སོགས་ཐབས་ཚུལ་ཅི་ནུས་ཀྱི་སྒོ་ནས་བསྐྱབ་པ་དང་། སྨོན་ལམ་ཡང་ཡང་གདབ་
དགོས༑ ཁྱད་པར་དབྱར་སོགས་ཀྱི་དུས་སུ་འབུ་སྲིན་རིགས་དང་། ནམ་ཡིན་ལུས་ཀྱི་ཤིག་སོགས་གསོད་པ་ཅི་ནས་སྤངས་བར་བྱ་བ་གལ་
ཆེའོ༑ །བཞི་པ་ཉེས་བྱས་ལ། སྦྱིན་པ་དང་འགལ་བ་བདུན་ནི་སྤང་བར་བྱ་བ་སྟེ། སྡོམ་པ་ཉི་ཤུ་པ་ལས། དཀོན་མཆོག་གསུམ་ལ་
གསུམ་མི་མཆོད། །འདོད་པའི་སེམས་ཀྱི་རྗེས་ས་འཇུག །རྒན་པ་རྣམས་ལ་གུས་མི་བྱེད། །དྲིས་པ་ལ་ནི་ལན་མི་འདེབས། །མགྲོན་
པོས་བདག་གིར་མི་བྱེད་ཅིང་། །གསེར་ལ་སོགས་པ་ལེན་མི་བྱེད། །ཆོས་འདོད་པ་ལ་སྦྱིན་མི་བྱེད། །ཅེས་སོ། །ལྔ་པ་འབྲས་བུ་ནི། ཟང་ཟིང་གི་སྦྱིན་པས་མི་འདོད་ཀྱང་
ལོངས་སྤྱོད་ཕུན་སུམ་ཚོགས་པར་འགྱུར། སྦྱིན་པས་བསྡུས་ནས་མཆོག་ལ་སྦྱོར་བར་བྱེད་དོ། །བྱང་ས་ལས། ཟས་སྦྱིན་པས་ནི་

སྟོབས་ཅན་འགྱུར། །གོས་སྦྱིན་པས་ཅི་ཁ་དོག་ལྡན། །བཞོན་པ་བྱིན་པས་བདེ་འགྱུར་བསྟན། །མར་མེ་བྱིན་པས་མིག་དང་ལྡན། །ཞེས་
དང་༑ སྡུད་པ་ལས། བྱང་ཆུབ་སེམས་དཔའི་སྦྱིན་པས་ཡི་དྭགས་འགྲོ་བ་གཅོད། །དབུལ་བ་དང་ནི་དེ་བཞིན་ཉོན་མོངས་ཐམས་ཅད་
གཅོད༑ །ཅེས་སོ། །ཆོས་སྦྱིན་བཏང་བས། རིན་ཆེན་ཕྲེང་བ་ལས། ཆོས་ཉན་པ་ལ་སྦྱིན་པ་དག །སྒྲིབ་པ་མེད་པར་བྱས་པ་ཡིས། །
སངས་རྒྱས་རྣམས་དང་འགྲོགས་པ་ཉིད། །འདོད་པ་མྱུར་དུ་ཐོབ་པར་འགྱུར། །ཞེས་གསུངས། སྐྱབས་ཀྱི་སྦྱིན་པ་བཏང་བས་ནི། 
བདུད་དང་བར་ཆད་ཀྱིས་མི་ཚུགས་པ་འགྱུར་ཏེ། རིན་ཆེན་ཕྲེང་བ་ལས། བདུད་རྣམས་ཀྱིས་ནི་མི་ཚུགས་ཤིང་། །སྟོབས་པོ་ཆེ་ཡི་མཆོག་
ཏུ་འགྱུར། །ཞེས་སོ། །གཉིས་པ་ཚུལ་ཁྲིམས་ལ། ངོ་བོ་ ངེས་ཚིག དབྱེ་བ་ ཉེས་བྱས་ འབྲས་བུའོ། །དང་པོ་ངོ་བོ་ནི། ཡོན་

༄༅། །ཏན་བཞི་ལྡན་ཡིན་ཏེ། བྱང་ས་ལས། ཡོན་ཏན་བཞི་དང་ལྡན་པ་ནི་ཚུལ་ཁྲིམས་ཀྱི་ངོ་བོ་ཉིད་ཡིན་པ་རིག་པར་བྱའོ། །
བཞི་གང་ཞེ་ན། ཕ་རོལ་ལས་ལེགས་པར་ཡང་དག་པར་བླངས་པ་དང་། བསམ་པ་ཤིན་ཏུ་རྣམ་པར་དག་པ་དང་། ཉམས་པར་གྱུར་ན་ཕྱིར་
གསོ་བར་བྱེད་པ་དང་། མི་ཉམས་པར་བྱ་བའི་ཕྱིར་གུས་པ་བསྐྱེད་ནས་དྲན་པ་ཉེ་བར་གནས་པར་བྱའོ། །ཞེས་སོ། །ཡོན་ཏན་བཞི་མདོར་
བསྡུས་ན། ལེན་པ་དང་སྲུང་བ་གཉིས་སོ། །གཉིས་པ་ངེས་ཚིག་ནི། ཤཱི་ལ་སྟེ་བསིལ་ཐོབ་ལ་འཇུག་པས་ཡུལ་གྱི་གདུང་བས་མི་བརྗི་
བས་ན་ཚུལ་ཁྲིམས། གསུམ་པ་དབྱེ་བ་ནི། ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་
བྱེད་ཀྱི་ཚུལ་ཁྲིམས་གསུམ། དང་པོ་ཉེས་སྤྱོད་སྡོམ་པའི་ཚུལ་ཁྲིམས་ལ། ཐུན་མོང་དང་། ཐུན་མིན་གཉིས། དང་པོ་ཐུན་མོང་ནི། སོ་

སོར་ཐར་པའི་སྡོམ་པ་ཡང་དག་པར་བླངས་པ། རིས་བདུན་པོ། དགེ་སློང་པོ་མོ་གཉིས། དགེ་སློང་མ། དགེ་ཚུལ་ཕོ་མོ། དགེ་བསྙེན་
ཕོ་མོ་དང་བདུན་ནོ། །གཉིས་པ་ཐུན་མིན་ནི། བྱང་སེམས་ཀྱི་སྡོམ་པ་སྟེ། དེ་ལ་ཟབ་མོ་ལྟ་སྲོལ་དང་། རྒྱ་ཆེན་སྤྱོད་སྲོལ་ལོ། །དང་
པོ་ཟབ་མོ་ལྟ་སྲོལ་ནི། བྱང་སེམས་དབང་པོ་རབ་འབྲིང་ཐ་གསུམ་ལས། དབང་རབ་ལ་དགོངས་ཏེ། ནམ་མཁའི་སྙིང་པོས་མདོའི་
རྗེས་འབྲངས། འཕགས་པ་ཀླུ་སྒྲུབ་དང་ཞི་བ་ལྷས། རྩ་ལྟུང་བཅོ་བརྒྱད་དུ་བཞེད་དེ། དེ་ལ་གསུམ། དང་པོ་རྒྱལ་པོ་ལ་ངེས་པ་ལྔ་
ནི༑ དཀོན་མཆོག་གི་དཀོར་ཁབ་སྐུད་ཙམ་ཡང་རུང་འཕྲོག་པ་དང་། ཐེག་ཆེན་ཐེག་དམན་གྱི་ཆོས་སྤང་ངམ་སྤང་དུ་འཇུག་པ་དང་། ཚུལ་
ལྡན་ཚུལ་འཆལ་གང་ཡིན་རུང་རབ་བྱུང་གི་རྟགས་ཡོད་ཙམ་ཚུན་གྱི་གང་ཟག་ལ་ཁྲིམས་ཆད། བསླབ་འབེབས་བྱས་པ་དང་། མཚམས་

༄༅། །མེད་པའི་ལས་ལྔ་གང་རུང་བྱས་པ་དང་། རྒྱུ་འབྲས་སོགས་ལ་ལོག་པར་ལྟ་བས་རང་གཞན་མི་དགེ་བར་འགོད་པ་སྟེ་ལྔའོ། །
གཉིས་པ་བློན་པོ་ལ་འབྱུང་ཉེ་བ་ལྔ་ནི། མི་རིགས་བཞི་ཡོད་པ་ནི་གྲོང་དང་། བཟོ་རིགས་བཅོ་བརྒྱད་ཡོད་པ་གྲོང་ཁྱེར་དང་། གྲོང་ཁྱེར་དུ་མ་
ཡོད་པ་གྲོང་རྡལ་དང་། གྲོང་རྡལ་དུ་མ་ཡོད་པ་ཡུལ་ལྗོངས་དང་། ཡུལ་ལྗོངས་དུ་མ་ཡོད་པ་ཡུལ་འཁོར་ཏེ། གྲོང་སོགས་དེ་ལྔ་འཇོམས་པ་
ནི་བློན་པོའི་རྩ་ལྟུང་ལྔའོ། །གསུམ་པ་ཕལ་པ་ལ་འབྱུང་ཉེ་བ་བརྒྱད་ནི། ཐེག་ཆེན་ལ་བློ་སྦྱོང་མ་བས་པ་ལ་སྟོང་ཉིད་བསྟན་པས་ཐེ་ཚོམ་བྱས་
ཏེ་ཉན་རང་གི་སར་སྨོན་པ་དང་། ཐེག་ཆེན་གྱི་རིགས་ཅན་ཐེག་དམན་ལ་བཀོད་པ་དང་། སོ་ཐར་གྱི་ཐེག་པ་སྤངས་ནས་ཐེག་ཆེན་ལ་སྤྱོད་དུ་བཅུག་
པ་དང་། ཉན་རང་གི་ཐེག་པས་དུག་གསུམ་མི་བཟློག་པར་འཛིན་ཅིང་བཤད་པ་དང་། ཕྲག་དོག་གིས་སམ་རྙེད་བཀུར་ཕྱིར་རང་བསྟོད་གཞན་སྨད་

བྱས་པ་དང་། རྙེད་བཀུར་ཕྱིར་རང་གིས་ཆོས་ཟབ་མོ་མ་རྟོགས་རྟོགས་རྫུན་བྱེད་པ་དང་། དགེ་སྦྱོང་ལ་ཆད་པས་གཅོད་དུ་འཇུག་ཅིང་། དགེ་
སྦྱོང་དེ་ལ་ལྐོག་ཟན་བྱིན་པར་བསྐུལ་བས། དེས་ཀྱང་དཀོན་མཆོག་གི་དཀོར་ལྟ་བུ་བརྐུས་ཏེ་དེ་ལ་བྱིན་པའམ་བླངས་པའོ། །བདུན་པ་འདི་ལ་དགེ་
སྦྱོང་སོགས་དཀོན་མཆོག་གི་རྫས་རྒྱལ་རིགས་ལ་རྔན་པར་སྦྱིན་པར་གསུངས་པ་ཡོད་དོ། །སྤོང་བ་བསམ་གཏན་པའི་ལོངས་སྤྱོད་ཀློག་པ་ཁ་
ཏོན་པ་ལ་བྱིན་པ་དང་བརྒྱད་དོ། །དེ་ལས་ཕྱི་མ་བཞི་པོ་ལ་ལྟུང་མེད་མི་སྲིད་ལ། དང་པོ་མ་སྦྱངས་པ་ལ་སྟོང་ཉིད་སྟོན་པ་ནི་དད་པར་གྱུར་ན་
ཉེས་པ་མེད་པ་དང་། གསུམ་པ་ཐེག་ཆེན་གྱི་སྣོད་དུ་མཐོང་ན་དང་། བཞི་པ་ལའང་དགོས་པ་དང་ལྡན་ན་རུང་ངོ་། །དེའང་རྒྱལ་པོའི་ལྟུང་བ་ལྔ་
ནི༑ བྱང་སེམས་རྒྱལ་པོའི་རིགས་ལ་འབྱུང་ཉེ་བའི་དབང་གིས་བཞག་གིས། བཅོ་བརྒྱད་པོ་ཀུན་ལའང་འབྱུང་ངོ་། །དེ་ལྟར་བསྲུང་བྱ་རྒྱལ་

༄༅། །པོའི་ལྔ། བློན་པོའི་ལྔ། ཕལ་པའི་བརྒྱད་དེ། མིང་དུ་བཅོ་བརྒྱད་དང་། དེ་ལས་བློན་པོའི་ལྔ་པོ་གཅིག་ཏུ་བརྩིས་པས་
རྫས་སུ་བཅུ་བཞིའོ། །དེ་ལྟར་འདིའི་རྩ་ལྟུང་རྣམས་དང་། བྱང་སའི་རྩ་ལྟུང་བཞི་པོ་ཕན་ཚུན་གཅིག་གི་ཁོངས་སུ་གཅིག་འདུ་བ་དང་། མི་
འདུ་བ་སྣ་ཚོགས་བཤད་མོད། རང་ལུགས་ནི་འདུ་ཞིང་གནས་སྐབས་ཀྱི་ཐ་སྙད་ཐ་དད་ཙམ་དང་བྱང་སའི་དེ་ནི་བྱང་ཆུབ་སེམས་དཔའ་རབ་བྱུང་
ལ་འབྱུང་ཉེ་བ་རྣམས་སོ། །དེའི་སྟེང་དུ་ཐེག་པ་དམན་པར་སེམས་བསྐྱེད་པའམ། སེམས་ཅན་བློས་སྤངས་སྨོན་སེམས་བཏང་བ་སྟེ། 
གསང་ཆེན་ཐབས་ལ་མཁས་པའི་མདོ་ལས། རིགས་ཀྱི་བུ་བྱང་ཆུབ་སེམས་དཔའ་འམ་ཉན་ཐོས་དང་རང་སངས་རྒྱས་ཡིད་ལ་བྱེད་པས་གནས་
པ་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བའོ། །ཞེས་པས་སྔར་གྱི་རྩ་ལྟུང་བཅོ་བརྒྱད་ཀྱི་སྟེང་དུ་སྨོན་པ་བཏང་བས་བཅུ་དགུ་དང་། དེའི་

སྟེང་དུ་དཀོན་བརྩེགས་ལས་བཤད་པ་ལྟར་འཇུག་སེམས་སྤངས་ཏེ། དགེ་བ་ལ་མི་སྦྱོར་བ་བསྟན་པས་རྩ་ལྟུང་ཉི་ཤུར་འགྱུར་རོ། །བྱང་སེམས་
དབང་འབྲིང་ལ་བསླབ་བྱ་བཞིར་བསྟན་ཏེ། ཐབས་ལ་མཁས་པའི་མདོའི་དོན་བསླབ་བཏུས་ལས། བྱང་ཆུབ་སེམས་ནི་ཡོངས་འདོར་དང་། 
ཆགས་དང་སེར་སྣ་མི་བཟང་པས། །ཡོངས་ལ་སྦྱིན་པར་མི་བྱེད་དང་། །བསྒྲིམས་ཏེ་དགའ་བར་བྱེད་པ་ན། །སེམས་ཅན་ལ་ནི་མི་བཟོད་
པས༑ །ཁྲོས་པས་སེམས་ཅན་རྡེག་པ་དང་། །ཉོན་མོངས་པ་དང་གནས་མཐུན་པས། །ཆོས་ལྟར་བཅོས་པ་སྟོན་པའོ། །ཞེས་སོ། །
བྱང་སེམས་དབང་རྟུལ་ལ་བསླབ་བྱ་གཅིག་ཏུ་བསྟན་པ་ནི། བཤད་མ་ཐག་པའི་སྨོན་སེམས་མི་འདོར་བ་ལ་བསླབ་པ་ཉིད་ཡིན་ལ། འོན་ཀྱང་
འདི་ནི་བྱང་སེམས་དབང་པོ་ནྣོ་རྟུལ་འབྲིང་གསུམ་མཐའ་དག་གིས་ངེས་པར་སློབ་དགོས་པའི་བསླབ་བྱ་སྟེ། གཞན་དོན་དུ་རྫོགས་བྱང་དོན་

༄༅། །གཉེར་གྱི་སྨོན་སེམས་ཉམས་ན་བྱང་སེམས་ཀྱི་སྡོམ་པ་ལས་ཉམས་བྱེད་ཀྱི་རྩ་ལྟུང་ཤིན་ཏུ་ལྕི་བ་ཡིན་པའི་ཕྱིར། དེ་ལྟར་
ཡང་རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་ཁྱོད་ནི་འདི་ལྟར་བྱ་བ་མང་བ། བྱེད་པ་མང་བ་སྟེ། ཐམས་ཅད་ཀྱིས་ཐམས་ཅད་དུ་
སྦྱིན་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཀྱི། དེ་བས་རྒྱལ་པོ་ཆེན་པོ་ཁྱོད། ཡང་དག་པར་རྫོགས་པའི་བྱང་
ཆུབ་ལ་འདུན་པ་དང་། དད་པ་དང་། དོན་དུ་གཉེར་བའི་སྨོན་པ་དང་གསུམ་འགྲོ་ཡང་རུང་། འདུག་ཀྱང་རུང་། ཉལ་ཡང་རུང་། སད་ཀྱང་
རུང་༑ ཟ་ཡང་རུང་། བཏུང་ཡང་རུང་། རྟག་པར་རྒྱུན་དུ་དྲན་པས་ཡིད་ལ་བཟུང་སྟེ་སྒོམས་ཤིག །གཞན་གྱི་དགེ་བ་ལ་རྗེས་སུ་ཡི་རང་བར་
གྱིས་ཤིག །རྗེས་སུ་ཡི་རངས་ནས་ཀྱང་། སངས་རྒྱས་དང་བྱང་ཆུབ་སེམས་དཔའ་དང་། ཉན་ཐོས་དང་རང་སངས་རྒྱས་ཐམས་ཅད་ལ་ཕུལ་

ཅིག །ཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག །དེ་ནས་སེམས་ཅན་ཐམས་ཅད་ཀྱིས་སངས་རྒྱས་ཀྱི་ཆོས་ཡོངས་སུ་
རྫོགས་པར་འགྱུར་བར་ཉིན་གཅིག་བཞིན་དུ་བླ་ན་མེད་པའི་བྱང་ཆུབ་ཏུ་བསྔོས་ཤིག །རྒྱལ་པོ་ཆེན་པོ་དེ་ལྟར་ན་རྒྱལ་སྲིད་ཀྱང་བྱེད་ལ། རྒྱལ་
པོའི་བྱ་བ་ཡང་ཉམས་པར་མི་འགྱུར་ལ། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། །ཞེས་དང་། སྡུད་པ་ལས་ཀྱང་། 
གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། །དེ་ཚེ་ཚུལ་ཁྲིམས་སྐྱོན་
འབྱུང་ཚུལ་ཁྲིམས་ཉམས་པ་ཡིན། །སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། །ཞེས་སོ། །སྔ་འགྱུར་རང་ལུགས་ལ་འཕགས་
པ་ཀླུ་སྒྲུབ་ལུགས་ཀྱི་རྩ་ལྟུང་ཉི་ཤུའི་ཁར་བསླས་བཏུས་ལས་བཤད་པའི་རྩ་ལྟུང་ཕྱི་མ་གསུམ་བསྣན་པའི་ཉེར་གསུམ་དུ་འདོད་ཅིང་། དེ་དག་

༄༅། །གི་ཡན་ལག་བསླབ་དུས་སུ། བདེ་སྡུག་ཡལ་བར་འདོར་བར་ཉེར་བཞི། བསྒྲུབ་པ་ཡལ་བར་འདོར་བར་བཅུ་དྲུག །དེ་གཉིས་
ལས་དབྱེ་བའི་བརྒྱད་ཅུ་གསངས་སོ། །གཉིས་པ་རྒྱ་ཆེན་སྤྱོད་སྲོལ་ནི། འཕགས་པ་ཐོགས་མེད་ཀྱི་བཞེད་པ་ཇོ་བོ་གསེར་གྱིང་པས། བྱང་ཆུབ་
སེམས་དཔའི་སའི་རྗེས་སུ་འབྲངས་ནས། ཕམ་པའི་གནས་ལྟ་བ་བཞི་དང་། ཉེས་བྱས་བཞི་བཅུ་རྩ་དྲུག་སྤོང་བ་ལ་བསླབ་པའོ། །ཞེས་
གསུངས་པས། དང་པོ་ཕམ་པའི་གནས་ལྟ་བུ་བཞི་ནི། བྱང་སའི་དོན་བསྡུས་ཙནྡྲ་གོ་མིའི་སྡོམ་པ་ཉི་ཤ་པར་གསུངས་པའི་རྩ་བའི་ལྟུང་བ་བཞི་
སྟེ༑ དང་པོ་བསྙེན་བཀུར་ལ་ཆགས་པའི་དབང་གིས་བདག་བསྟོད་གཞན་ལ་སྨོད་པ་དང་། གཉིས་པ་ལོངས་སྤྱོད་ཡོད་བཞིན་དུ་སྙིང་རྗེ་བའི་
གནས་ལ་སེར་སྣས་ཟང་ཟིང་མི་སྟེར་བ་དང་། ཆོས་འདོད་པ་ལ་ཆོས་མི་སྟེར་བ་དང་། གསུམ་པ་གཞན་གྱི་བཤགས་སྦྱངས་བྱས་པས་ཀྱང་། 

མི་ཉན་པར་ཁྲོ་བས་ལག་པ་དང་། དབྱུག་པ་སོགས་ཀྱིས་བརྟེན་པ་དང་། བཞི་པ་བྱང་ཆུབ་སེམས་དཔའི་སྡེ་སྣོད་ལ་སྐུར་པ་འདེབས་པ་དང་། 
དམ་པའི་ཆོས་མ་ཡིན་པ་ཆོས་ལྟར་བཅོས་པ་ལ་དགའ་ཞིང་ཆོས་དེ་སྟོན་པའོ། །དེ་རྣམས་ནི་ཀུན་དཀྲིས་ཆེན་པོས་སྤྱད་ན་བྱང་སྡོམ་འཆོར་ཏེ། 
དགེ་སློང་གི་ཕམ་པ་བཞིན་ནོ། །འོན་ཀྱང་དགེ་སློང་གི་ཕམ་པ་བྱུང་ན་སླར་གསོ་རུ་མེད་ལ། འདི་ནི་སླར་བླང་དུ་ཡོད་དོ། །ཀུན་དཀྲིས་འབྲིང་
དང་ཆུང་དུས་སྤྱད་པ་ནི་དགེ་སློང་གི་ལྷག་མ་དང་ལྟུང་བྱེད་བཞིན་ནོ། །ཉོན་མོངས་པ་དེའང་། ཀུན་དཀྲིས་ཞེས་པ་ནི་ཁྲེལ་ངོ་ཚ་མེད་པ་དང་། 
དེ་ལ་དགའ་བས་རྒྱུན་དུ་སྤྱོད་པའོ། །གཉིས་པ་ཉེས་བྱས་ཞེ་དྲུག་ནི། །དགེ་བ་ཆོས་སྡུད་དང་འགལ་བ་སོ་བཞི་དང་། སེམས་ཅན་དོན་བྱེད་
དང་འགལ་བ་བཅུ་གཉིས་སོ། །དང་པོ་དགེ་བ་ཆོས་སྡུད་དང་འགལ་བ་སོ་བཞི་ལ། སྦྱིན་པ་དང་འགལ་བ་བདུན། ཚུལ་ཁྲིད་དང་འགལ་བ་

༄༅། །དགུ་སོགས། ཕྱིན་དྲུག་གི་སྡེ་ཚན་དྲུག་སོ་སོའི་སྐབས་སུ་གསལ་ལ། གཉིས་པ་སེམས་ཅན་དོན་བྱེད་དང་འགལ་བ་བཅུ་
གཉིས་ལ་སྡེ་ཚན་གསུམ་ལས། དང་པོ་གཞན་དོན་ལས་ཉམས་པའི་ཉེས་པ་བཞི་ནི། སྡོམ་པ་ཉི་ཤུ་པ་ལས། དགོས་པའི་གྲོགས་སུ་འགྲོ་མི་
བྱེད༑ །ནད་པའི་རིམ་གྲོ་བྱ་བ་སྤོང་། །སྡུག་བསྔལ་སིལ་བར་མི་བྱེད་དང་། །བག་མེད་པ་ལ་རིགས་མི་སྟོན། །ཞེས་སོ། །གཉིས་
པ་གཞན་ལ་ཕན་མི་འདོགས་པའི་ཉེས་པ་དྲུག་ནི། དེ་ཉིད་ལས། བྱས་ལ་ལན་དུ་ཕན་མི་འདོགས། །གཞན་གྱི་མྱ་ངན་སེལ་མི་བྱེད། །
ནོར་འདོད་པ་ལ་སྦྱིན་མི་བྱེད། །འཁོར་རྣམས་ཀྱི་ནི་དོན་མི་བྱེད། །གཞན་གྱི་བློ་དང་མཐུན་མི་འཇུག །ཡོན་ཏན་བསྔགས་པར་སྨྲ་མི་བྱེད། །
ཅེས་སོ། །གསུམ་པ་ངན་པ་ཚར་མི་གཅོད་པའི་ཉེས་པ་གཉིས་ནི། སྡོམ་པ་ཉི་ཤུ་པ་ལས། རྐྱེན་དང་འཚམས་པར་ཚར་མི་གཅོད། །

རྫུ་འཕྲུལ་བསྡིགས་ལ་སོགས་མི་བྱེད། །ཅེས་སོ། །དེ་ལྟར་བཞི་བཅུ་རྩ་དྲུག་པོ་འདི་དག་ཅི་རིགས་པར་གསུམ་གསུམ་དུ་ཕྱེ་ནས་བཤད་དེ།
འགྲིལ་བར། གལ་ཏེ་མ་གུས་པ་དང་། སྙོམས་ལས་དང་། ལེ་ལོས་ཉེས་པ་བྱུང་ན་ནི་ཉོན་མོངས་པ་ཅན་གྱི་ཉེས་པར་འགྱུར་རོ། །གལ་
ཏེ་བརྗེད་པས་ཉེས་པ་བྱུང་ན་ནི་ཉོན་མོངས་ཅན་མ་ཡིན་པའི་ཉེས་པར་འགྱུར་རོ། །སེམས་འཁྲུལ་པ་ལ་ནི་ཉེས་པ་མེད་དོ། །ཞེས་སོ། །
དགེ་སློང་བྱང་ཆུབ་སེམས་དཔའ་ལ་གོས་ལྷག་འཆང་བ་དང་། ཟླ་འཇོག་སོགས་མང་ཞིག་གཞན་དོན་དུ་གནང་ལ། གཞན་དོན་ཆེན་པོར་
འགྱུར་བ་མཐོང་ན། རྩ་བ་བཞི་ཡང་བསྟན་པ་ལ་མི་གནོད་པའི་ཕྱིར་ཉན་ཐོས་ཀྱི་བསླབ་པ་ཕུལ་ནས་སྤྱོད་པར་གསུངས་སོ། །དེ་ལྟར་བྱང་
སེམས་ཀྱི་བསླབ་སྡོམ་དེ་དག་ལག་ལེན་དུ་འདེབས་དགོས་པས་བག་ཡོད་ཀྱིས་བསྲུང་བ་གལ་ཆེ། ཐམས་ཅད་མདོར་བསྡུས་ན་རང་གཞན་

༄༅། །ལ་འཕྲལ་ཡུན་ཀུན་ཏུ་གནོད་པའི་སྒོ་གསུམ་གྱི་ལས་ཐམས་ཅད་སྙིང་ནས་བརྟག་སྟེ་སྲུང་བ་ལ་འདུ་བ་ཡིན་ནོ། །གཉིས་པ་
དགེ་བ་ཆོས་སྡུད་ཀྱི་ཚུལ་ཁྲིམས་ནི། སྨོན་འཇུག་གི་བསྡུས་པའི་ཚོགས་གཉིས་ཀྱི་དགེ་བ་རྣམས་རང་རྒྱུད་ལ་མ་སྐྱེས་པ་བསྐྱེད། སྐྱེས་པ་མི་
ཉམས་ཤིང་གོང་དུ་སྤེལ་བའི་ཐབས་ལ་བསླབ་པ་ཡིན། མདོར་ན་རྒྱུན་དུ་གཞན་ཕན་གྱི་བསམ་པས་དགེ་རྩ་ཕྲ་མོ་ཡན་ཆད་ཅི་འགྲུབ་བྱེད་པ་ལ་
འདུའོ། །གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ནི། བསྡུ་དངོས་བཞི་སྟེ། མཁོ་བ་སྦྱིན་པ། སྙན་པར་སྨྲ་བ། དོན་སྤྱོད་པ། 
དོན་མཐུན་པ་བཞིའོ། །དང་པོ་སྦྱིན་པ་ནི། གདུལ་བྱ་འཁོར་དུ་མ་འདུས་པ་བསྡུ་བར་བྱ་བའི་ཕྱིར་ཐོག་མར་ཟང་ཟིང་གིས་མགུ་བར་བྱ་བ་སྟེ། པདྨ་
སྤུངས་པ་ལས། སྦྱིན་པའི་གཡབ་མོས་ལེགས་བོས་ཏེ། །ཞེས་སོ། །གཉིས་པ་སྙན་པར་སྨྲ་བ་ནི། འཁོར་དུ་འདུས་ནས་སྙན་པར་སྨྲ་

བ་ནི། འཁོར་དུ་འདུས་ནས་སྙན་པར་སྨྲ་བའི་གཏམ་གྱིས་བློ་བསུས་ཏེ། རིམ་གྱིས་ཐར་པ་དང་ཐམས་ཅད་མཁྱེན་པའི་ལམ་ལ་དྲངས་ཏེ་དེ་
ཉིད་སྒྲུབ་པ་ལ་འབད་རྩོལ་གྱིས་མོས་འདུན་དང་སྤྲོ་བ་བསྐྱེད་དུ་འཇུག་པ་སྟེ། དེ་ཉིད་ལས། སྙན་པར་སྨྲ་བའི་ཚིག་གིས་བསུ། །ཞེས་སོ། 
གསུམ་པ་དོན་སྤྱོད་པ་ནི། བྱིས་པ་ཁ་ཟས་འཇམ་རྩུབ་ཀྱིས་རིམ་པར་གསོ་བ་ལྟར། ཆོས་གཅིག་གིས་བློ་རིས་ཐ་དད་པ་སྨིན་པར་མི་ནུས་པས། 
གདུལ་བྱའི་བློ་དང་འཚམས་པའི་ཆོས་ཀྱི་སྒོ་ཐ་དད་པ་བསྟན་ནས་དེ་ལ་སྤྱོད་དུ་འཇུག་པ་སྟེ། བློ་དམན་འབྲིང་མཆོག་གི་དབྱེ་བས་གོ་རིམ་སོ་
སོར་སྦྱར་བའི་གདུལ་བྱའི་ཁམས་དང་འཚམས་པའི་ཐེག་པའི་རིམ་པ། ཉན་རང་བྱང་སེམས། གསང་སྔགས་ཀྱི་ཆོས་སྒོ་བློ་རིམ་དང་སྦྱར་ནས་
བསྟན་པས་གདུལ་བྱ་རྣམས་རྣམ་གྲོལ་གྱི་གོ་འཕང་ལ་དངོས་དང་བརྒྱུད་ནས་བཀྲི་བའི་ཐབས་ལ་མཁས་པར་བྱ་བ་ཡིན་ཏེ། དེ་ཉིད་ལས། 

༄༅། །དོན་སྤྱོད་བློ་གྲོས་གདབ་པར་བྱ། །ཞེས་སོ། །བཞི་པ་དོན་མཐུན་པ་ནི། སེམས་ཅན་དེ་དག་རྣམ་དཀར་གྱི་སྤྱོད་པ་དང་དམ་
པའི་ཆོས་ལ་འདྲེན་པའི་ཕྱིར། རང་ཉིད་ཀྱང་དོན་དེ་དག་ལ་མཐུན་པར་བསླབས་ནས། རྟག་ཏུ་སྐྱོ་དུབ་མེད་པར་སྤྱོད་པ་ལ་གནས་དགོས་ཏེ། དེ་
ལྟར་མ་ཡིན་པར་གཞན་ལ་བླང་དོར་གྱི་གནས་བསྟན་ཡང་། དེ་དང་དེ་ལ་བཀྲི་བར་ནུས་པ་མ་ཡིན་ཏེ། འཁྲུང་བྱེད་མ་དག་པས་དྲི་མ་བཀྲུ་བར་མི་ནུས་
པ་དང་འདྲ་བའི་ཕྱིར་ཏེ། པད་སྤུངས་ལས། དོན་མཐུན་པ་ཡིས་བག་ཕབ་སྟེ། །ཞེས་དང་། སྐྱེས་རབས་ལས། དོན་མཐུན་གྲོས་ཆེན་
གདབ་པར་བྱ། །ཞེས་སོ། །མདོར་ན་སེམས་ཅན་དོན་བྱེད་ཀྱི་ཚུལ་ཁྲིམས་ནི་བྱང་སྡོམ་བླངས་ནས་སེམས་ཅན་ལ་ཕན་བདེ་སྒྲུབ་པ་ཐམས་ཅད་དེ།
བྱང་ས་ལས། བྱ་བ་དོན་དང་ལྡན་པ་ལ་གྲོགས་སུ་འགྲོ་བ་དང་། སེམས་ཅན་སྡུག་བསྔལ་བ་རྣམས་ཀྱི་སྡུག་བསྔལ་སེལ་བ་དང་། ཐབས་མི་

ཤེས་པ་ལ་རིག་པ་སྟོན་པ་དང་། བྱས་པ་བཟོ་ཞིང་ཚོར་ཏེ་ལན་དུ་ཕན་འདོགས་པ་དང་། འཇིགས་པ་རྣམས་ལས་བསྲུང་བ་དང་། སྡུག་བསྔལ་
རྣམས་ཀྱི་མ་ངན་སེལ་བ་དང་། ཡོ་བྱད་མེད་པ་རྣམས་ལ་ཡོ་བྱད་སྟོབས་པ་དང་། ཆོས་ཀྱི་འཁོར་ལེགས་པར་སྡུད་པ་དང་། སེམས་དང་
མཐུན་པར་འཇུག་པ་དང་། ཡང་དག་པའི་ཡོན་ཏན་གྱིས་དགའ་བར་བྱེད་པ་དང་། ལེགས་པར་ཚར་གཅོད་པ་དང་། རྫུ་འཕྲུལ་གྱིས་སྐྲག་
པ་དང་། འདུན་པར་བྱེད་པའོ། །ཞེས་རྣམ་པ་བཅུ་གཅིག་གམ་བཅུ་གཉིས་སུ་གསུངས་སོ། །ལས་དང་པོ་པའི་དུས་སུ་དགེ་སྒྲུབ་སྡིག་
སྤོང་གང་བྱེད་དམ་པ་གསུམ་དང་འབྲེལ་བར་བྱེད་པ་དེ་ལ་འདུའོ། །སེམས་ཅན་དོན་བྱེད་ཀྱི་ཚུལ་ཁྲིམས་འདི་ཕར་ཕྱིན་དྲུག་གི་ནང་དུ་ཅི་རིགས་
པར་འདུ་བའི་ཕྱིར་ལོགས་སུ་མི་བགྲང་བའི་ལུགས་ཀྱང་ཡོད་དོ། །སྤྱིར་ཚུལ་ཁྲིམས་གསུམ་པོ་དེ་རིམ་པ། ཚོགས་སྦྱོར་མཐོང་ལམ་ཡན་

༄༅། །ཆད་དུ་གཙོ་བོར་བསླབ་དགོས་པ་ཡིན། དེ་གསུམ་སྲུང་ཐབས་དྲན་ཤེས་བག་ཡོད་གསུམ་ཡིན། དེ་ལ་དང་པོ་དྲན་པ་ནི། སྤང་
བླང་གི་གནས་རྣམས་ངོ་ཤེས་པར་བྱས་ནས་མི་བརྗེད་པར་སྤང་བླང་དགོས་སྣམ་དུ་ཡིད་ལ་ཐད་ཀ་ཐང་ཀར་ནས་རྒྱུན་དུ་དྲན་པ་དེ་ཡིན། གཉིས་པ་ཤེས་
བཞིན་ནི། དུས་ཀུན་རང་གི་སྒོ་གསུམ་གྱི་བྱ་བ་ཐམས་ཅད་ལ་ཤེས་བཞིན་སྔོན་དུ་བཏང་སྟེ། དེ་ལྟ་ནི་ང་འདི་ལྟ་བུ་བསམ་མོ། །འདི་ལྟ་བུ་སྨྲའོ། །
འདི་ལྟར་བྱེད་དོ་སྙམ་དུ་ཡང་ཡང་བརྟགས་ནས་རྒྱལ་སྲས་ཀྱི་བསླབ་བྱ་དང་འགལ་སྤོང་མཐུན་སྒྲུབ་བྱ་བའོ། །གསུམ་པ་བག་ཡོད་ནི། དེ་ལྟར་དྲན་
ཤེས་དང་ལྡན་པས། རྟག་ཏུ་ཉེས་སྤྱོད་མི་དགེ་བའི་ཕྱོགས་ཐམས་ཅད་ལ་འཛེམ་པ་ལྷུར་ལེན་ཞིང་། རང་རྒྱུད་ཀྱི་ཉོན་མོངས་པའི་གཉེན་པོ་བརྟེན་ཏེ། 
སེམས་ཀྱི་རྣམ་རྟོག་སྐད་ཅིག་མ་གཅིག་ཡན་ཆད་དགེ་བའི་ལམ་དུ་བསྒྱུར་བ་ལ་འབད་པའོ། །དེ་ལྟར་གཞན་གྱི་ཕན་བདེ་ཅི་ནུས་ཐུན་རེ་བཞན་གོང་

འཕེལ་དུ་སྒྲུབ་པའི་ཞེ་བཅད་དང་། བྱ་དཀའ་བའི་གནས་རྣམས་ཀྱང་མྱུར་དུ་འགྲུབ་པའི་སྨོན་འདུན་དྲག་ཏུ་བྱ་ཞིང་། ངེས་མཚོན་རང་གཞན་གྱི་དགེ་
ཚོགས་ཐམས་ཅད་མཁའ་མཉམ་རྫོགས་བྱང་ཐོབ་པའི་རྒྱུར་བསྔོ་བ་དང་བཅས་བྱའོ། །དེ་ལྟར་བརྩོན་པས་ཉམས་སུ་བླངས་ཀྱང་། མི་ཤེས། མ་
གུས༑ བག་མེད། ཉོན་མོངས་མང་བ་སྟེ། ལྟུང་བ་འབྱུང་བའི་རྒྱུ་བཞིའི་དབང་གི་ཉེས་པ་བྱུང་ན། ཐུན་ཚོད་ལས་མ་འདས་པར་དེ་མ་
ཐག་བཤགས་དགོས་པས། དབང་པོ་རབ་རྣམས་ཀྱིས་ཀུན་རྫོབ་ཙམ་དུ་རྒྱལ་བ་སྲས་བཅས་ཀྱི་སྤྱན་སྔར་མཐོལ་བཤགས་ཀྱི་འདུན་པ་བྱེད་ཅིང་། 
ཉེས་ལྟུང་རང་བཞིན་མེད་པའི་དོན་ལ་མཉམ་པར་བཞག་པས་དག །འབྲིང་རྣམས་ཀྱིས། རིག་སྔགས་དང་གསང་སྔགས་ཀྱི་ལྷ། འཕགས་
པ་ནམ་མཁའི་སྙིང་པོ་སོགས་ལ་གསོལ་བ་བཏབ་སྟེ་ལྟུང་བ་ལས་ལྡང་། ཐ་མ་རྣམས་ནི། ཉེས་པ་གང་བྱུང་བྱང་ཆུབ་སེམས་དཔའི་

༄༅། །ཚོགས་སུ་ཞུ་ཞིང་གཉེན་པོ་སྟོབས་བཞི་ཚང་བའི་བཤགས་སྡོམ་ལ་འབད་པས་སོར་ཆུད་པར་འགྱུར་རོ། །བཞི་པ་ཉེས་བྱས་སྤང་བྱ་
ནི༑ ཚུལ་ཁྲིམས་ངང་འགལ་བ་དགུ་སྟེ། མཁས་པ་ཙནྡྲ་གོ་མིའི་ཞལ་ནས། ཚུལ་ཁྲིམས་འཆལ་རྣམས་ཡལ་བར་འདོར། །ཕ་རོལ་དད་
ཕྱིར་སློབ་མི་བྱེད། །སེམས་ཅན་དོན་ལ་བྱ་བ་ཆུང་། །སྙིང་བརྩེར་བཅས་ན་མི་དགེ་མེད། །འཚོ་བ་ལོག་པ་དང་དུ་ལེན། །འཕྱར་ཞིང་རབ་ཏུ་
འགོང་ལ་སོགས། །འཁོར་བ་གཅིག་པུར་བགྲོད་པར་སེམས། །གྲགས་པ་མ་ཡིན་མི་སྤོང་བ། །ཉོན་མོངས་བཅས་ཀྱང་འཆོས་མི་བྱེད། །
ཅེས་སོ། །ལྔ་པ་འབྲས་བུ་ནི། གནས་སྐབས་དང་མཐར་ཐུག་གོ། །དང་པོ་གནས་སྐབས་ཀྱི་འབྲས་བུ། བྱང་ཆུབ་སེམས་དཔའི་སྡེ་སྣོད་
ལས༑ ཤཱ་རིའི་བུ་དེ་ལྟར་ཚུལ་ཁྲིམས་ཡོངས་སུ་དག་པའི་བྱང་ཆུབ་སེམས་དཔས་ལྷ་དང་མིའི་དཔལ་ཕུན་སུམ་ཚོགས་པ་མྱོང་བར་མི་འགྱུར་

བ་གང་ཡང་མེད་དོ། །ཞེས་དང་། སྲིད་མེད་ཀྱི་བུས་ཞུས་པའི་མདོ་ལས། ཚུལ་ཁྲིམས་དང་ལྡན་པའི་བྱང་སེམས་དེ། འཁོར་ལོས་བསྒྱུར་
བའི་རྒྱལ་སྲིད་ལས་ཡོངས་སུ་མི་ཉམས། བརྒྱ་བྱིན་ལས་ཡོངས་སུ་མི་ཉམས། མི་དང་མི་མ་ཡིན་པ་རྣམས་ཀྱིས་མཆོད་ཅིང་བསྙེན་བཀུར་
བྱེད༑ སངས་རྒྱས་ཀྱིས་རྟག་ཏུ་དགོངས་པ་ཡིན། ལྷ་དང་བཅས་པའི་འཇིག་རྟེན་གྱིས་རྟག་ཏུ་དབང་བསྐུར་འགྱུར་བར་གསུངས་སོ། །
གཉིས་པ་མཐར་ཐུག་གི་འབྲས་བུ། བྱང་ས་ལས། བྱང་ཆུབ་སེམས་དཔའ་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ཡོངས་སུ་རྫོགས་ནས། བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པ་འཚང་རྒྱ་བར་འགྱུར་རོ། །ཞེས་སོ། །གསུམ་པ་བཟོད་པ་ལ། ངོ་བོ། 
ངེས་ཚིག །དབྱེ་བ། ཉེས་བྱས། འབྲས་བུའོ། །དང་པོ་ངོ་བོ་ནི། ཇི་མི་སྙམ་པ་སྟེ། བྱང་ས་ལས། ཟང་ཟིང་མེད་པའི་སེམས་དང་། 

༄༅། །སྙིང་རྗེ་འབའ་ཞིག་གིས་ཇི་མི་སྙམ་པ་གང་ཡིན་པ་འདི་ནི། མདོར་བསྡུས་ན། བྱང་ཆུབ་སེམས་དཔའི་བཟོད་པའི་ངོ་བོ་ཡིན་པ་རིག་
པར་བྱའོ། །ཞེས་སོ། །གཉིས་པ་ངེས་ཚིག་ནི། ཀྵནྟི་སྟེ་འཁྲུགས་པ་ཞི་བའམ་སྡུག་བསྔལ་ལ་སོགས་པར་སྲན་ཚུགས་པས་བཟོད་པའོ། །
གསུམ་པ་དབྱེ་བ་ལ། གཞན་གྱི་ལོག་སྒྲུབ་བཟོད་པའི་བཟོད་པ། ཆོས་ཕྱིར་དཀའ་སྤྱད་བཟོད་པའི་བཟོད་པ། ཟབ་མོའི་དོན་ལ་མི་སྐྲག་པའི་
བཟོད་པ་དང་གསུམ། དང་པོ་གཞན་གྱི་ལོག་སྒྲུབ་བཟོད་པའི་བཟོད་པ་ནི། བཟོད་པའི་ཡུལ་བདག་དང་། བདག་གི་ཕྱོགས་ལ། གཞན་
བརྙས་པ་བྱེད་པ། ཚིག་རྩུབ་དང་། ལྐོག་ཏུ་མི་སྙན་པར་སྨྲ་བ། སྡུག་བསྔལ་བར་བྱེད་པ་བཞི་བཞི་དང་། བདག་གི་དགྲ་དང་དེ་ཕྱོགས་
ལ་རྙེད་བཀུར་སོགས་བཞི་བྱེད་པར་མི་འདོད་པ་སྟེ་བཅུ་གཉིས། དེ་དག་ལས་ལྡོག་པ། འདོད་པ་བཅུ་གཉིས་ཀྱི་གེགས་བྱེད་པ་སྟེ། བཟོད་

ཡུལ་ཉེར་བཞི་ཡོད། དེ་དག་ལ་ཇི་ལྟར་བཟོད་ན། སེམས་མི་འཁྲུགས་པ་དང་། ཕྱིར་གནད་མི་བྱེད་པ་དང་། འཁོན་སེམས་ལ་མི་འཛིན་པ་
གང་ཡིན་པ་དེ་ནི་བཟོད་པ་ཞེས་བྱ། དེའང་སློབ་དཔོན་ཞི་བ་ལྷའི་ལྟར་ན། གཞན་དག་བདག་ལ་གནོད་པར་བྱེད་པ་དེ། ཁོ་ལ་རང་དབང་
མེད་པར་བརྟག་པ་དང་། རང་གི་ལས་ཀྱི་ཉེས་པར་བརྟག་པ་དང་། ལུས་ཀྱི་ཉེས་པར་བརྟག་པ་དང་། སེམས་ཀྱི་ཉེས་པར་བརྟག་པ་དང་།
སྐྱོན་ཅན་ཁྱད་མེད་དུ་འགྱུར་བར་བརྟག་པ་དང་། ཕན་འདོགས་པར་བརྟག་པ་དང་། དྲིན་ཆེ་བར་བརྟག་པ་དང་། སངས་རྒྱས་མཉེས་པར་
བརྟག་པ་དང་། ཕན་ཡོན་ཆེ་བར་བརྟག་ལ་བཟོད་པར་བྱ་བ་སྟེ། ཐབས་དགུ་བསྒོམ་པར་གསུངས། བྱང་ས་ལས། གནོད་བྱེད་ཕ་མར་
ཤེས་པས་ཡིད་དུ་འོང་བའི་འདུ་ཤེས་དང་། གནོད་པ་ནི་རྐྱེན་ལ་རགས་ལས་ཤིང་ཆོས་ཙམ་དུ་ཟད་དེ་བདག་མེད་དོ་སྙམ་པ་ཆོས་ཙམ་ལ་རྗེས་སུ་

༄༅། །འབྲང་བའི་འདུ་ཤེས་དང་། མི་རྟག་པའི་འདུ་ཤེས། སྡུག་བསྔལ་བའི་འདུ་ཤེས་དང་། སེམས་བསྐྱེད་པ་ན་སེམས་ཅན་ཐམས་
ཅད་ཀྱི་དོན་དུ་ཡོངས་སུ་བཟུང་བའི་འདུ་ཤེས་ཏེ། འདུ་ཤེས་ལྔ་བསྐྱེད་ལ་བཟོད་པ་བསྒོམ་པར་གསུངས། གང་ལྟར་ཡང་བཟོད་དགོས་པའི་རྒྱུ་
མཚན་ནི། སེམས་ཅན་རྨོངས་པ་ཉོན་མོངས་སོགས་ཀྱི་རྐྱེན་དབང་དུ་གྱུར་པས། རང་ལའང་གནོད་པར་བྱེད་ན་གཞན་ལ་ལྟ་ཅི་སྨོས་སྙམ་དུ། 
གནོད་བྱེད་སྙིང་རྗེའི་ཡུལ་དུ་གྱུར་པ་དང་། རང་གི་སྔོན་དེ་དག་ལ་ལས་དང་འཕྲལ་སྤྱོད་མི་གཟོ་བ་ལས་ད་ལྟ་བྱུང་བ་ཡིན་པས་ལེ་ལན་རང་ལ་ཐུག་
པ་དང་། བྱང་ཆུབ་སྒྲུབ་པ་ལ་བཟོད་པ་མེད་དུ་མི་རུང་། དེ་སྒོམ་པ་ལ་གནོད་བྱེད་མེད་དུ་མི་རུང་། དེས་ན་གནོད་བྱེད་བྱང་ཆུབ་སྤྱོད་པའི་གྲོགས་
སུ་གྱུར་པས་དྲིན་ཆེ་བ་ཉང་དུ་བསམ་ནས་བཟོད་པར་བྱ། དེ་ལྟར་མ་བྱས་ན་ཁོང་ཁྲོ་གཅིག་གིས་བསྐལ་པ་སྟོང་གི་ཚོགས་འཇོམས་ཤིང་། བྱང་

ཆུབ་ཀྱི་སེམས་རང་རྒྱུད་ལ་མི་གནས་པར་བྱེད་པ་སོགས་སྟོབས་ཆེ་སྟེ། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི། །སྦྱིན་དང་
བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཀྱང་། །ཁོང་ཁྲོ་གཅིག་གིས་འཇོམས་པར་འགྱུར། །ཞེས་སོ། །བཟོད་
ན་དགེ་རྩ་ཐམས་ཅད་ཀྱི་མཆོག་ཡིན་ཏེ། དེ་ཉིད་ལས། ཞེ་སྡང་ལྟ་བུའི་སྡིག་པ་མེད། །བཟོད་པ་ལྟ་བུའི་དཀའ་ཐུབ་མེད། །དེ་བས་བཟོད་
ལ་ནན་ཏན་དུ། །སྣ་ཚོགས་ཚུལ་གྱིས་བསྒོམ་པར་བྱ། །ཞེས་གསུངས་པ་ལྟར། གནོད་པ་ལ་བཟོད་དགོས་པར་མ་ཟད་དེ་ལ་དགའ་བར་
བྱ༑ དགོས་པར་བལྟ། མེད་ཐབས་མེད་པར་བལྟ། དྲིན་ཆེ་བར་བལྟས་ཏེ་བཟོད་པར་བསྒོམ་དགོས་སོ། །གཉིས་པ་ཆོས་ཕྱིར་དཀའ་སྤྱད་
བཟོད་པའི་བཟོད་པ་ནི། དམ་ཆོས་སྒྲུབ་པའི་ཆེད་དུ་དཀའ་ཚེགས་ཚ་གྲང་ཐམས་ཅད་ཁྱད་དུ་བསད་ནས་སྒྲུབ་དགོས་ཏེ། རྒྱུད་ལས། མེ་

༄༅། །ཚོགས་སྤུ་གྲིའི་སོ་ཡང་བརྒལ་ནས་ནི། །ཕྱི་མཐར་ཐུག་གི་བར་དུ་དམ་ཆོས་བཙལ། །ཞེས་གསུངས་པས། བླ་མེད་
བྱང་ཆུབ་བསྒྲུབ་པའི་སྐབས་ཀྱི་སྡུག་བསྔལ་ཅི་བྱུང་རུང་། དེ་སྔོན་ལྟར་གྱི་ཚོད་མེད་དོན་འབྲས་མེད་པ་མིན་ཞིང་། སྡུག་མཐའ་སྐྱིད་ཀྱིས་
ཆོད་ངེས་ཡིན་པས་ཅིའི་ཕྱིར་དགའ་བས་དྭང་དུ་མི་ལེན་ཏེ། དཔེར་ན་ནད་ཚབ་ཆེན་གྱི་སྡུག་བསྔལ་ཞི་བའི་ཕྱིར། གཏར་སྲེག་ལ་སོགས་པ་སྤྲོ་
བས་དང་དུ་ལེན་པ་བཞིན་ཏེ། ཞི་བ་ལྷས། བདག་གིས་བྱང་ཆུབ་སྒྲུབ་པ་ཡི། །སྡུག་བསྔལ་འདི་ནི་ཚོད་ཡོད་དེ། །ཟུག་རྔུ་ཁོངས་བརླག་
གནོད་བསལ་ཕྱིར། །ལུས་རྨ་གཏོད་པའི་སྡུག་བསྔལ་བཞིན། །ཞེས་སོ། །ད་ལྟ་རང་རེ་རྣམས་ནས་ཆོས་ལ་དཀའ་སྤྱད་སྙིང་རུས་མི་དགོས་
པར༑ ཚེ་འདིའི་བྱ་བ་བསྒྲུབ་པའི་ཞོར་ལ་བདེ་སྐྱིད་སྙན་གསུམ་དང་ལྡན་པའི་ངང་ནས་ཆོས་འགྲུབ་ཏུ་རེ། གཞན་ལ་ཡང་དེ་ལྟར་ཡོད་པ་

རློམས་ནས། དེ་བླ་མ་བཟང་པོ་ཞིག་ཡིན། ཆོས་འཇིག་རྟེན་གཉིས་ཀ་འཛོམ་ཡོད་ཟེར་ཡང་། དེ་གཉིས་འཛོམ་ན། མེ་ཆུ་གཉིས་སྣོད་
གཅིག་ཏུ་འཇོག་པ་དང་། ཁབ་རྩེ་གཉིས་ཀྱིས་བཟོ་དྲུབ་པ་ལྟར་ཡིན། བཅོམ་ལྡན་འདས་ལ་མི་ཐབས་མེད་པ་མིན་ཡང་། མཉམ་འགྲུབ་
ཀྱི་ཐབས་མེད་པས། རྒྱལ་སྲིད་བོར་བ་ཡིན། དགེ་བཤེས་ཤ་བོ་བས། སྙིང་ནས་ཆོས་བྱེད་ན་བློ་རྩེ་སྤྲང་ལ་གཏོད། སྤྲང་མཐའ་འཆིར་
འཇུག་ནུས་པ་ཞིག་དགོས་གསུངས། དེ་སྐད་དུ་སྔོན་ཇོ་བོ་བཀའ་གདམས་པས་གཏད་ས་བཞི་ཞེས་བློ་ཕུགས་ཆོས་ལ་གཏད། ཆོས
སྤྲང་ལ་གཏད། སྤྲང་ཕུགས་ཤི་ལ་གཏད། ཤི་ཕུགས་གྲོག་སྟོང་ལ་གཏད་ཅེས་གསུངས། རྗེ་མི་ལས། ང་ན་ན་དྲི་མི་མེད་པ་དང་། །ཤིན་དུ་
མི་མེད་པ་རུ། །རི་ཁྲོད་འདི་རུ་འཆི་ནུས་ན། །རྣལ་འབྱོར་བསམ་པ་རྫོགས་པ་ཡིན། །ཞེས་སོགས་གསུངས་སོ། །དེས་ན། འཇིག་རྟེན་

༄༅། །ཚེ་འདིའི་བྱ་བ་ཐམས་ཅད་རྒྱབ་ཏུ་བསྐྱུར་ནས་དཀའ་སྤྱད་དང་། སྙིང་རུས་ཀྱི་སྒོ་ནས་ཆོས་ཅི་འགྲུབ་ལ་འབད་དགོས། དེར་
འབད་པ་ལ་དཀའ་སྤྱད་སོགས་སྡུག་བསྔལ་ལ་བཟོད་དགོས། དེ་དགོས་པའི་རྒྱུ་མཚན། སྤྱིར་ཡང་སྡུག་བསྔལ་སྡིག་པའི་ཕྱགས་མ། ཉོན་
མོངས་ཀྱི་མགོ་ནོན། ཐར་ལམ་གྱི་བསྐུལ་མ། དགེ་བའི་བོགས་འདོན། དངོས་གྲུབ་ཀྱི་སྣ་འདྲེན་དུ་ཤེས་པའི་རྒྱ་མཚན་གྱིས་སྡུག་བསྔལ་དྭང་
དུ་བླང་བར་བྱ་དགོས་སོ། །གསུམ་པ་ཟབ་མོའི་དོན་ལ་མི་སྐྲག་པའི་བཟོད་པ་ནི། སྙིང་རྗེས་གཞན་དོན་བྱ་དཀའ་བའི་གནས་ལ་མི་སྐྱོ་ཞིང་། ཤེས་
རབ་ཀྱིས་དེ་ཁོ་ན་ཉིད་ཀྱི་དོན་བདག་རྣམ་གཉིས་ཀྱིས་སྟོང་པའི་ཆོས་ཟབ་མོ་སྟོང་པ་ཉིད་ཀྱི་དོན་དང་། ཁྱད་པར་རྫོགས་པ་ཆེན་པོའི་གནས་ལུགས་
བྱ་རྩོལ་དང་བྲལ་བའི་གནད། དགེ་སྡིག་རྒྱུ་འབྲས་ལས་འདས་པའི་དོན་ཟབ་མོ། །རྡོ་རྗེ་གད་མོ་བཅུ་གཉིས་དང་། ངོ་མཚར་བའི་ཚིག་ཆེན་བརྒྱད་

ལ་སོགས་པ་ཐོས་པ་ན། རང་བློར་མི་ཤོང་བར་སྐྲག་སྟེ་མི་བཟོད་པའི་ལོག་ལྟ་སོགས་སྤང་དགོས། སྤྱིར་རྒྱལ་བའི་བཀའ་ལ་བཟང་ངན་དུ་བལྟ་
བ་དང་། ཁྱད་པར་ཨོ་རྒྱན་ཆེན་པོའི་བཀའ་དྲི་མ་མེད་པའི་གཏེར་ཆོས་སོགས་ལ་བཟང་ངན་དུ་ལྟ་བ་ནི། ལོག་ལྟ་ཤིན་ཏུ་ལྕི་བ་སྟེ། དེ་སྐད་དུ། 
མཚམས་མེད་ལྔ་ལས་ཐུ་བའི་ལས་ངན་པ། །ཆོས་སྤོང་ལས་ངན་བསགས་པ་མཐོལ་ལོ་བཤགས། །ཞེས་པས། སྐུར་པ་བཏབ་པའི་ཆོས་
སྤང་ཅི་ནས་དོར་དགོས། རྒྱུ་མཚན་རང་ཉིད་བསོད་ནམས་དམན་ཅིང་བློ་ཆུང་བས་ལན་པ་དང་། ལོག་ལྟས་ཆོས་སྤང་གིས་བསྐལ་མང་མནར་
མེད་ཀྱི་སྡུག་བསྔལ་མྱོང་དགོས་པས། ད་ལྟ་ཁབ་མིག་ཏུ་རས་ཡུགས་མི་ཤོང་བ་ལྟ་ནའང་། ཕྱིན་ཆད་དེའི་དགོངས་པ་ཅི་བཞིན་ཉམས་སུ་
ལེན་པའི་ཐབས་ཚོགས་བསགས་སྒྲིབ་སྦྱང་དང་། སྨོན་ལམ་ཡང་ཡང་བཏབ། ཟབ་མོའི་ཆོས་དང་དེ་སྟོན་པའི་གང་ཟག་ལ་སྙིང་ནས་དད་

༄༅། །མོས་རྒྱུན་དུ་བྱའོ། །དེ་ལྟར་བཤད་པའི་བཟོད་པ་གསུམ་པོ་དེ་དག་ལས། དང་པོ་གཉིས་ནི་ཀུན་རྫོབ་ཀྱི་དབང་དུ་བྱས་ནས་བཟོད་
པ་བསྒོམ་པ་དང་། ཕྱི་མ་དོན་དམ་གྱི་དབང་དུ་བྱས་སོ། །བཞི་པ་ཉེས་བྱས་སྤང་བྱ་ནི། བཟོད་པ་དང་འགལ་བ་བཞི་སྟེ། སྡོམ་པ་ཉི་ཤུ་པ་
ལས༑ གཤེ་ལ་ལན་དུ་གཤེ་ལ་སོགས། །ཁྲོས་པ་རྣམས་ནི་ཡལ་བར་འདོར། །ཕ་རོལ་ཤད་ཀྱིས་འཆགས་པ་སྤང་། །ཁྲོས་པའི་སེམས་ཀྱི་
རྗེས་སུ་འཇུག །ཅེས་སོ། །ལྔ་པ་འབྲས་བུ་ནི། གནས་སྐབས་དང་། མཐར་ཐུག་གཉིས་སོ། །དང་པོ་གནས་སྐབས་ཀྱི་འབྲས་བུ་ནི། ཚེ་
རབས་ཐམས་ཅད་དུ་གཟུགས་མཛེས་པ་དང་། ནད་མེད་པ་དང་། སྙན་གྲགས་དང་། ཚེ་རིང་བ་དང་། འཁོར་བསྒྱུར་གྱི་རྒྱལ་སྲིད་ཐོབ་པ། མ་
དམིགས་ཀྱང་འབྱུང་སྟེ། སྤྱོད་འཇུག་ལས། འཁོར་ཚེ་བཟོད་པས་མཛེས་སོགས་དང་། །ནད་མེད་པ་དང་གྲགས་པ་ཡིས། །ཤིན་ཏུ་ཡུན་

རིང་འཚོ་བ་དང་། །འཁོར་ལོས་བསྒྱུར་བའི་བདེ་རྒྱས་ཐོབ། །ཅེས་སོ། །གཉིས་པ་མཐར་ཐུག་གི་འབྲས་བུ་ནི། བྱང་ས་ལས། བཟོད་པ་
རྒྱ་ཆེ་ཞིང་ཚད་མེད་ལ། །བྱང་ཆུབ་ཆེན་པོའི་འབྲས་བུ་འབྱུང་བ་འདི་དག་ལ་བརྟེན་ན། བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་
པར་འཚང་རྒྱ་བར་འགྱུར་རོ། །ཞེས་སོ། །བཞི་པ་བརྩོན་འགྲུས་ལ། ངོ་བོ། ངེས་ཚིག །དབྱེ་བ། ཉེས་བྱས། འབྲས་བུའོ། །དང་
པོ་ངོ་བོ་ནི། མངོན་པ་ཀུན་བཏུས་ལས། བརྩོན་འགྲུས་ནི་ལེ་ལོའི་གཉེན་པོ་སྟེ། དགེ་བ་ལ་སེམས་མངོན་པར་སྤྲོ་བའོ། །ཞེས་སོ། །
གཉིས་པ་ངེས་ཚིག་ནི། བཱིརྻ་སྟེ་སྙིང་སྟོབས་ཆེན་པོས་མཆོག་ལ་སྦྱོར་བ་བརྩོན་འགྲུས་སོ། །གསུམ་པ་དབྱེ་བ་ལ། གོ་ཆའི་བརྩོན་འགྲུས། 
སྦྱོར་བའི་བརྩོན་འགྲུས། ཆོག་པར་མི་འཛིན་པའི་བརྩོན་འགྲུས་སོ། །དང་པོ། གོ་ཆའི་བརྩོན་འགྲུས་ལ། རང་སེམས་གཟེངས་བསྟོད་དེ་

༄༅། །སྒྱིད་ལུག་ཀྱི་ལེ་ལོ་སྤངས་བ་སྟེ། སྔོན་བྱོན་སངས་རྒྱས་བྱང་སེམས་དམ་པ་རྣམས་ཀྱི་རྣམ་ཐར་དང་མཛད་སྤྱོད་ཆོས་ཕྱིར་
དཀའ་སྤྱད་ཀྱི་ཁུར་གྱིས་ནོན་པའི་ཚུལ། རྒྱུ་མཚན་དུ་བྱས་ཏེ། རང་རེ་ཆོས་ལ་སྦྱང་འཕྲོ་མེད་པ་ཞིག་གིས་དཀའ་སྤྱད་ལོས་དགོས། ད་རེས་བདག་
གིས་ཐོབ་དཀའི་དལ་འབྱོར་ཐོབ། འཕྲད་དཀའི་བསྟན་པ་དང་འཕྲད། འཇུག་དཀའི་ཐེག་ཆེན་དུ་ཞུགས། མཇལ་དཀའི་བླ་མ་དང་མཇལ་བའི་རྟེན་
འབྲེལ་བཟང་པོ་འཛོམ་པའི་དུས་སྐལ་ལན་གཅིག་བྱུང་དུས་འདིར། ད་རེས་མི་སྒྲུབ་ནམ་བསྒྲུབ། ད་ལྟ་མི་ནུས་ནམ་ནུས། ད་ནི་ངས་ཁམས་
གསུམ་སེམས་ཅན་ཐམས་ཅད་བླ་མེད་བྱང་ཆུབ་ལ་མ་འཁོད་ཀྱི་བར་དུ་ནམ་ཡང་དགེ་བའི་བརྩོན་འགྲུས་འདོར་རེ་ཤི་སྙམ་དུ་སེམས་སྟོབས་ཀྱི་གོ་ཆ་
གྱོན་པར་བྱེད་པ་སྟེ། བློ་གྲོས་མི་ཟད་པའི་ཞུས་མདོར། དེ་བསྐལ་པ་འདི་སྙེད་གཅིག་ཏུ་གོ་ཆ་བགོ། །དེ་བསྐལ་པ་འདི་སྙེད་གཅིག་ཏུ་གོ་ཆ་མི་

བགོ༑ །ཞེས་བསྐལ་པ་བགྲང་བས་བྱང་ཆུབ་མི་ཚོལ་གྱི། །བསམ་གྱིས་མི་ཁྱབ་པའི་གོ་ཆ་གྱོན་པར་བྱེད་དོ། །ཞེས་གསུངས་པ་ལྟར། ཆོས་
སྤྱོད་ཀྱི་དཀའ་ཚོགས་ངལ་དུབ་ཐམས་ཅད་ཁུར་དུ་མ་སོང་། རྒྱབ་ཏུ་སོང་བ་ཞིག་དགོས་སོ། །གཉིས་པ་སྦྱོར་བའི་བརྩོན་འགྲུས་ནི། དམ་པའི་
ཆོས་ཀྱི་དགའ་བ་ལ་བསམ་ནས། བྱ་བ་ངན་ཞེན་གྱི་ལེ་ལོའི་གཉེན་པོར་དགེ་སྦྱོར་ལ་བརྩོན་པ་སྟེ། ད་ལྟ་རང་རེ་ཆོས་སྒྲུབ་བློ་ཙམ་རེ་ཡོད་ཀྱང་། 
ཟིན་པ་དང་འགྲུབ་དུས་མེད་པར་གཅིག་རྗེས་གཅིག་ནོན་དུ་འོང་བ་ཆུའི་གཉེར་མ་ལྟ་བུའི་དོན་མེད་ཚེ་འདིའི་བྱ་བཞག་གི་ངང་མི་ཚེ་སྟོང་ཟད་དུ་སོང་ན། 
ད་ནི་ཚེ་འཇུག་འདིར། རྒན་མོའི་མགོ་ལ་མེ་ཤོར་བའམ། སྔར་མའི་པང་དུ་སྦྲུལ་ཞུགས་པ་ལྟར། དོན་མེད་ཚེ་འདིའི་གྲབ་ཤོམ་བྱ་བཞག་
ཐམས་ཅད་ཅོག་གིས་བཞག །ལིང་གིས་བསྐྱུར་ནས་ཕན་ངེས་པ་དམ་པའི་ལྷ་ཆོས་གཤའ་མ་ཞིག་མི་བྱེད་རེ་སྙམ་དུ། དགེ་སྦྱོར་ལ་གུས་

༄༅། །པས་འཇུག་པ་གུས་སྦྱོར་དང་། རེ་འགའ་ཙམ་མིན་པར་སངས་རྒྱས་ས་མ་ཐོབ་པར་ཉིན་མཚན་རྟག་ཏུ་བརྩོན་པ་མི་ལྷོད་པར་
བྱེད་པ་རྟག་སྦྱོར་ཞེས་བྱ་བ་ཡིན། དེ་ལྟར་གུས་སྦྱོར་དང་། རྟག་སྦྱོར་གཉིས་ལ་བརྩོན་ནས་ཆོས་རྣམ་དག་བསྒྲུབ་པ་ལ་འབད་པ་གལ་ཆེའོ། །
སྦྱོར་བའི་བརྩོན་འགྲུས་འདི་ལ། ཉོན་མོངས་མི་འབྱུང་བར་བྱེད་པ་ཉོན་མོངས་སྤང་བའི་བརྩོན་འགྲུས། ཕར་ཕྱིན་དྲུག་ལ་རྒྱུན་དུ་བརྩོན་པ་དགེ་
བ་བསྒྲུབ་པའི་བརྩོན་འགྲུས། སེམས་ཅན་དོན་བྱེད་ཀྱི་ཚུལ་ཁྲིམས་ལ་འབད་པར་བྱེད་པ། སེམས་ཅན་དོན་བྱེད་ཀྱི་བརྩོན་འགྲུས་དང་གསུམ་
དུ་བཞེད། ཡང་དགེ་སྦྱོར་དགའ་སྤྲོ་དང་ལྡན་པས་བསྒྲུབ་པ། གུས་པར་བྱེད་པའི་བརྩོན་འགྲུས། ཉོན་མོངས་དང་སྡུག་བསྔལ་སོགས་ཀྱི་
རྐྱེན་གྱིས་མི་གཡོ་བ་ནི་མི་གཡོ་བའི་བརྩོན་འགྲུས་དང་། རྐྱེན་གྱིས་འཕྲོ་མི་གཅོད་པར་བྱེད་པ་མི་ལྡོག་པའི་བརྩོན་འགྲུས། ང་རྒྱལ་མེད་པར་

འབད་པ་ང་རྒྱལ་མེད་པའི་བརྩོན་འགྲུས། རྒྱུན་ཆད་མེད་པར་བྱེད་པས་མི་སྐྱོ་བ་རྟག་ཏུ་འབད་པའི་བརྩོན་འགྲུས་དང་ལྔར་དཀོན་མཆོག་སྤྲིན་སོགས་
ལས་གསུངས་སོ། །སྤྱིར་བརྩོན་འགྲུས་ཀྱི་གེགས་ནི་ལེ་ལོ་ཡིན་ཏེ། བློ་གྲོས་རྒྱ་མཚོས་ཞུས་པའི་མདོར། ལེ་ལོ་ཡོད་ན་དགེ་བ་མི་འགྲུབ། 
གཞན་དོན་མི་ནུས། བྱང་ཆུབ་མི་ཐོབ་གསུངས། དེ་ལ་བློ་ལྡོག་བྱེད་ཀྱི་གཉེན་པོ་ནི་གསུམ་སྟེ། སྙོམས་ལས་ཀྱི་ལེ་ལོའི་གཉེན་པོ། མི་རྟག་
པ་བསྒོམ་པ་དང་། སྒྱིད་ལུག་པའི་ལེ་ལོའི་གཉེན་པོ་དལ་འབྱོར་རྙེད་དཀའ་བསྒོམ་པ་དང་། སྨད་པའི་ལེ་ལོ་ཞེས། དགྲ་འདུལ་བ་དང་རྫས་
བསགས་པ་སོགས་མི་དགེ་བའི་ལས་དང་། བཟོ་སོགས་ལུང་མ་བསྟན་གྱི་ལས་བསྒྲུབ་པའི་ལེ་ལོའི་གཉེན་པོར། དེ་དག་གི་ཉེས་དམིགས་ལ་
བསམ་པ་དང་མི་ལུས་དོན་ལྡན་དགོས་པར་བསམ་པའོ། །གསུམ་པ་ཆོག་པར་མི་འཛིན་པའི་བརྩོན་འགྲུས་ནི། འདི་ལེ་ལོའི་གཉེན་པོ་ཁྱད་

༄༅། །པར་བ་ཡིན། རང་རྒྱུད་མི་རྟག་པའི་ལྕག་གིས་བསྐུལ་ནས་དགེ་བ་བསྒྲུབ་པར་རྟག་ཏུ་འབད་དགོས་ཏེ། ད་ལྟ་མཚམས་
སྒྲུབ་དགེ་སྦྱོར་ཅུང་ཟད་རེ་འགྲུབ་ཙམ་གྱིས་ངོམས་ཆོག་མི་བྱེད་པར་སངས་རྒྱས་མ་ཐོབ་པར། སྦྱང་བྱ་ལས་དང་བག་ཆགས། ཐོབ་བྱ་གོང་མའི་
ཡོན་ཏན་ཡོད་པས། དལ་ཁོམས་རེ་འགའི་ཆོས་སུ་མ་སོང་བར་བཀའ་བརྒྱུད་གོང་མའི་རྣམ་ཐར་བཞིན་དུས་ཀུན་ཏུ་ལྟོ་ཚད་ལ་ཕབ། གཉིད་སྲང་
ལ་གཅུར། རིག་པ་གཞུར་ལ་དྲངས་ནས་ཆོས་ལ་ཆོག་ཤེས་མེད་པར་འབད་དགོས། སངས་རྒྱས་ཐོབ་མི་ཐོབ་བརྩོན་འགྲུས་ལ་རགས་ལས་
ཤིང་༑ བརྩོན་འགྲུས་མེད་ན་ཡོན་ཏན་གཞན་ཡོད་ཀྱང་མི་ཕན་ཏེ། ཀུན་མཁྱེན་འཇིགས་གླིང་གིས། བརྩོན་འགྲུས་མེད་པའི་གང་ཟག་ལ། །
ཤེས་རབ་དང་ནི་དབང་འབྱོར་སྟོབས། །གང་གིས་སྐྱོབ་པར་མི་ནུས་ཏེ། །གྲུ་གཟིངས་ཡོད་པའི་དེད་དཔོན་ལ། །སྐྱ་བས་སྡུག་པ་ཇི་བཞིན་

ནོ༑ །ཞེས་སོ། །དེས་ན་དུས་རྟག་ཏུ་སྙོམས་ལས་དང་ཕྱི་བཤོལ་གྱི་དབང་དུ་སྐད་ཅིག་ཀྱང་མི་གཏོང་བར་བརྩོན་འགྲུས་བསྐྱེད་དགོས་ཏེ། 
སྡུད་པ་ལས། བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། ཡེ་ཤེས་མཐའ་ཡས་རྒྱལ་བའི་བང་མཛོད་བརྙེས་པར་འགྱུར། །
ཞེས་དང་། གང་པོས་ཞུས་པའི་མདོ་ལས། རྟག་ཏུ་བརྩོན་འགྲུས་གང་བརྩམས་པ། །དེ་ལ་བྱང་ཆུབ་ཡོངས་མི་དཀའ། །ཞེས་གསུངས་
པ་ལ་སེམས་པར་བྱའོ། །བཞི་པ་ཉེས་བྱས་སྤང་བར་བྱ་བ་ལ། བརྩོན་འགྲུས་དང་འགལ་བ་གསུམ་སྟེ། སྡོམ་པ་ཉི་ཤུ་པ་ལས། རྙེད་
བཀུར་འདོད་ཕྱིར་འཁོར་རྣམས་སྡུད། །ལེ་ལོ་ལ་སོགས་སེལ་མི་བྱེད། །ཆགས་པས་བྲེ་མོའི་གཏམ་ལ་བརྟེན། །ཞེས་སོ། །ལྔ་པ་
འབྲས་བུ་ནི། གནས་སྐབས་དང་། མཐར་ཐུག་གཉིས། དང་པོ་གནས་སྐབས་ཀྱི་འབྲས་བུ་ནི། འཁོར་བར་གནས་པའི་ཚེའང་སྲིད་པའི་

༄༅། །བདེ་བ་མཆོག་ཐོབ་པར་འགྱུར་ཏེ་མདོ་སྡེ་རྒྱན་ལ། བརྩོན་འགྲུས་ཀྱིས་ནི་སྲིད་སྦྱོང་འདོད་པ་ཐོབ། །ཅེས་སོ། །གཉིས་
པ་མཐར་ཐུག་གི་འབྲས་བུ་ནི། བྱང་ས་ལས། བྱང་ཆུབ་སེམས་དཔའ་བརྩོན་འགྲུས་ཀྱི་ཕ་རོལ་དུ་ཕྱིན་པ་ཡོངས་སུ་རྫོགས་པར་བྱ་སྟེ། བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། །མངོན་པར་རྫོགས་པར་འཚང་རྒྱ་བར་འགྱུར་རོ། །མངོན་
པར་རྫོགས་པར་འཚང་རྒྱའོ། །ཞེས་སོ། །ལྔ་པ་བསམ་གཏན་ལ། ངོ་བོ། ངེས་ཚིག །དབྱེ་བ། ཉེས་བྱས། འབྲས་བུའོ། །དང་
པོ་ངོ་བོ་ནི། ཞི་གནས་ཀྱི་རང་བཞིན་སེམས་ནང་དུ་དགེ་བ་ལ་རྩེ་གཅིག་ཏུ་གནས་པ་སྟེ། བྱང་ས་ལས། སེམས་རྩེ་གཅིག་པ་དགེ་བ་ལ་སེམས་
གནས་པའོ། །གཉིས་པ་ངེས་ཚིག་ནི། དྷཱ་ན་ཞེས་པ་ཡིད་འཛིན་ཏེ་དམིགས་པ་ལ་སེམས་རྩེ་གཅིག་ཏུ་འཛིན་པ་བསམ་གཏན་ནོ། །གསུམ་

པ་དབྱེ་བ་ལ། བྱིས་པ་ཉེར་སྤྱོད་ཀྱི་བསམ་གཏན། དོན་རབ་འབྱེད་པའི་བསམ་གཏན། དེ་བཞིན་གཤེགས་དགེའི་བསམ་གཏན་དང་གསུམ། 
དང་པོ་བྱིས་པ་ཉེར་སྤྱོད་ཀྱི་བསམ་གཏན་ལ། ཞི་གནས་ཀྱི་རང་བཞིན་སེམས་ནང་དུ་དགེ་བ་ལ་རྩེ་གཅིག་ཏུ་གནས་པ་སྟེ། དེ་ལ་ལུས་འདུ་
འཛི་དང་། སེམས་རྣམ་གཡེང་གིས་དབེན་དགོས་པས་དེ་ལྟར་བསྟེན་པར་བྱ་སྟེ། ཏིང་ངེ་འཛིན་གྱི་བློས་དགོན་པའི་ཕྱོགས་སུ་གོམ་པ་བདུན་
བོར་ཡང་ཡོན་ཏན་མང་དུ་ཐོབ་པར་ཟླ་བ་སྒྲོན་མེའི་མདོ་ལས་གསུངས། སྤྱོད་འཇུག་ལས་ཀྱང་། ལུས་དང་སེམས་ནི་དབེན་པ་ཡིས། །
རྣམ་པར་རྟོག་པ་མི་འབྱུང་སྟེ།ཞེས་གསུངས་པས། ལུས་འདུ་འཛི་ལས་དབེན་དགོས། དེ་ལ་དྲུག་གིས་ཤེས་པར་བྱ་སྟེ། དང་
པོ༑ འདུ་འཛིའི་མཚན་ཉིད་ནི། ཉེ་འབྲེལ་འཁོར་ལོངས་སྤྱོད་སོགས་དང་ལྷན་ཅིག་ཏུ་གཡེངས་པའོ། །གཉིས་པ་འདུ་འཛིའི་རྒྱུ་ཉེ་

༄༅། །འབྲེལ་བུ་སྨད་སོགསསེམས་ཅན་ལ་ཆགས་པ་དང་། ཟས་ནོར་སོགས་རྙེད་པ་ལ་ཆགས་པ་དང་། བསྟོད་བསྐུར་སོགས་
སྙན་གྲགས་ལ་ཆགས་པ་དང་གསུམ། གསུམ་པ་འདུ་འཛིའི་ཉེས་པ་ནི། ལྷག་བསམ་བསྐུལ་བའི་མདོ་ལས། སྤྱིའི་དབང་དུ་བྱས་ན་སྒོ་
གསུམ་མ་བསྡམས་པ་གསུམ། ཉོན་མོངས་ཆེ་བ། འཇིག་རྟེན་པའི་གཏམ་གྱིས་ཀྱང་གོས་པ། བདུད་ཀྱི་གླགས་རྙེད་པ། བག་མེད་པ། 
ཞི་གནས་དང་། ལྷག་མཐོང་མི་ཐོབ་པ་ཡིན་པ་སོགས་ཉི་ཤུ་དང་། བྱེ་བྲག་གི་དབང་དུ་སེམས་ཅན་ལ་ཆགས་པའི་ཉེས་པས་བྱང་ཆུབ་མི་ཐོབ་
པར་གསུངས་སོ། །བཞི་པ་དབེན་པའི་མཚན་ཉིད་ནི་འདུ་འཛི་དང་བྲལ་བ་དང་། ལྔ་པ་དབེན་པའི་རྒྱུ་ནི། གཅིག་པུར་དགོན་པར་གནས་པ་
ཡིན༑ དགོན་པ་ནི། དུར་ཁྲོད་དམ། ནགས་གསེབ། བྱ་སྐྱིབས། བྲག་ཕུག་སོགས་གང་ཡིན་ནའང་། གྲོང་ལས་རྒྱང་ཚུལ། མངོན་

པར་མཛོད་ལས། གཞུ་འདོམ་ལྔ་བརྒྱ་རྣམས་ལ་ནི། །རྒྱང་གྲགས་དེ་ལ་དགོན་པར་འདོད། །ཅེས་སོ། །དྲུག་པ་དབེན་པའི་ཡོན་ཏན་ནི། བྱང་
ཆུབ་དང་སེམས་ཅན་གྱི་ཆེད་དུ་འདུ་འཛི་ལས་བྲོས་ཏེ་དགོན་པ་བསྟེན་ན་ཡོན་ཏན་ལྔ་སྟེ། ཟླ་བ་སྒྲོན་མེའི་མདོར་གསུངས་པའི་དོན་བསྡུ་ན། སངས་
རྒྱས་རྣམས་ལ་བསྙེན་བཀུར་གྱི་མཆོག་ཏུ་འགྱུར་བ་དང་། འཁོར་བ་ལས་ཡིད་འབྱུང་བར་འགྱུར་བ་དང་། འཇིག་རྟེན་པའི་ཆོས་བརྒྱད་དང་
བྲལ་བར་འགྱུར་བ་དང་། ཉོན་མོངས་པ་མི་འཕེལ་བ་དང་། ཏིང་ངེ་འཛིན་རྒྱུད་ལ་སྐྱེ་བར་འགྱུར་རོ། །དེ་ལྟར་སྐྱེ་བོའི་འབྲེལ་འདྲིས་སོགས་
དགོས་སྒྲུབ་ཀྱི་རེ་དོགས་བཅད་དེ། གང་བྱུང་དེས་ཆོག་དང་། ཁྱད་པར་སེམས་ཀྱི་འདོད་འདུན་སྤངས་ནས། ཚེ་འདིར་སྒྲུབ་པའི་རྣམ་རྟོག་
ཐམས་ཅད་ཀྱི་ཉེས་དམིགས་ཡུན་རིང་དུ་བསམ་ནས་རང་གི་རང་ལ་ཁྲེལ་བཏབ་སྟེ་སྙིང་ནས་སྤངས་དགོས། དེའི་ཚུལ་དྲག་ཤུལ་ཅན་གྱིས་

༄༅། །ཞུས་པའི་མདོ་ལས། འདུ་འཛིས་འཇིགས་ཤིང་སྐྲག་གོ། །རྙེད་པ་དང་བཀུར་སྟིས་འཇིགས་ཤིང་སྐྲག་གོ། །དེ་བཞིན་
དུ༑ སྡིག་པའི་གྲོགས་པོ་མི་དགེ་བའི་བཤེས་གཉེན། འདོད་ཆགས་ཞེ་སྡང་གཏི་མུག །བདུད་བཞི། ངན་སོང་གསུམ་གྱིས་འཇིགས་ཤིང་
སྐྲགས་ནས་དགོན་པར་འོངས་སོ། །ཞེས་གསུངས། དེ་ལྟར་ཡང་། དགོན་དུ་གནས་པ་ཙམ་གྱིས་མི་ཆོག །ལུས་ངག་ཡིད་གསུམ་ལ་ཅི་
བྱེད་འདུག་སྙམ་དུ་བརྟག་པ་གལ་ཆེ། དེ་བརྟག་ནས། རྣམ་གཡེངས་ཐམས་ཅད་དང་བྲལ་བའི་བསམ་གཏན་གྱི་སྤྱོད་ལམ་དང་ལྡན་པས། 
སེམས་བྱིང་རྒོད་ཀྱི་སྐྱོན་སྤངས་ཏེ། དམིགས་མེད་རྩེ་གཅིག་པའི་མཉམ་གཞག་གོམས་པ་བདེ་གསལ་མི་རྟོག་པའི་ཉམས་ཞེན་དང་བཅས་
པའི་ཞི་གནས་ཀྱི་ཏིང་ངེ་འཛིན་ཐོབ་པའོ། །གཉིས་པ། དོན་རབ་འབྱེད་པའི་བསམ་གཏན་ནི། སོ་སོར་རྟོག་པའི་ཤེས་རབ་ཀྱིས་བདག་མེད་

ཀྱི་དོན་གཏན་ལ་ཕབ་ནས་ཁས་ལེན་ཐམས་ཅད་དང་བྲལ་བའི་ལྷག་མཐོང་སྟོང་ཉིད་ཀྱི་ལྟ་བ་དང་འབྲེལ་བར་ཉམས་སུ་བླངས་པས་ཉམས་ཞེན་
དང་བྲལ་ཡང་། སྟོང་འཛིན་གཉེན་པོའི་ཕྱོགས་ལ་ཞེན་ནས་བསྒོམ་པའི་ཞི་ལྷག་གི་བསམ་གཏན་ནོ། །གསུམ་པ་དེ་བཞིན་གཤེགས་དགེའི་
བསམ་གཏན་ནི། མཐོང་ལམ་ཡན་ཆོད་དུ། ཞི་ལྷག་ཟུང་དུ་ཆུད་ཅིང་སྟོང་འཛིན་གཉེན་པོའི་བློ་དང་བྲལ་ནས། ཆོས་ཉིད་རྣམ་པར་མི་རྟོག་
པའི་ཏིང་ངེ་འཛིན་ལ་གནས་པ་སྟེ། དེའང་ས་དང་པོ་ནས་བདུན་པའི་བར་མཉམ་རྗེས་ཐ་དད་དང་། ས་བརྒྱད་པ་ནས་བཟུང་མཉམ་རྗེས་སོ་
སོ་མེད་ལ། ཤིན་ཏུ་མཉམ་པར་མ་བཞག་པར་མེད་པ་ནི་སངས་རྒྱས་ཁོ་ནའོ། །ཡང་བསམ་གཏན་ལ་དབྱེ་སྒོ་མཐོང་བའི་ཆོས་ལ་བདེ་
བར་གནས་པའི་བསམ་གཏན། ཡོན་ཏན་བསྒྲུབ་པའི་བསམ་གཏན། སེམས་ཅན་དོན་བྱེད་ཀྱི་བསམ་གཏན་དུ་མཛད་པ་ཡོད་ལ་དེ་ལྟར་ན། 

༄༅། །དང་པོ་མཐོང་ཆོས་བདེ་གནས་ཀྱི་བསམ་གཏན་ནི། རྣམ་རྟོག་ཐམས་ཅད་དང་བྲལ་བ་ལུས་སེམས་ཤིན་ཏུ་སྦྱངས་པ་བསྐྱེད་
པ་ཞི་ཞིང་རློམ་སེམས་དང་། རོ་མྱོང་མེད་པའོ། །ཡང་བསམ་གཏན་དང་པོར་རགས་རྟོག་ཕྲ་དཔྱད་དང་བཅས་པ་མེ་ལྟ་བུ། གཉིས་པར་
དགའ་བ་ཆུ་ལྟ་བུ། གསུམ་པར་བདེ་བ་རླུང་ལྟ་བུ། བཞི་པར་བཏང་སྙོམས་དང་ལྡན་པའོ། །གཉིས་པ་ཡོན་ཏན་སྒྲུབ་པའི་བསམ་གཏན་
ལ༑ ཐུན་མོང་དང་ཐུན་མིན་གཉིས། དང་པོ་ཐུན་མོང་ལ། ཟད་པར་བཅུ་དང་། ཟིལ་གནོན་བརྒྱད། རྣམ་ཐར་བརྒྱད་སོགས་ཉན་ཐོས་
དང་ཡོན་ཏན་ཐུན་མོང་དུ་སྒྲུབ་པ་ཉིད་དོ། །གཉིས་པ་ཐུན་མིན་ནི། ཉན་རང་ལས་འདས་པའི་ཡོན་ཏན་རྣམས་སོ། །གསུམ་པ་སེམས་ཅན་
དོན་བྱེད་ཀྱི་བསམ་གཏན་ནི་ཏིང་ངེ་འཛིན་གྱི་མཐུས་ལུས་ཀྱི་བཀོད་པ་མཐའ་ཡས་པར་སྤྲུལ་ཏེ། སེམས་ཅན་གྱི་དགོས་པའི་གྲོགས་བྱེད་སོགས་

གཞན་དོན་བཅུ་གཅིག་སྒྲུབ་པའོ། །སྤྱིར་བསམ་གཏན་བསྒོམ་ཚུལ་ལ་དམིགས་བཅས་དང་། དམིགས་མེད་གཉིས་ལས། དམིགས་བཅས་
ནི༑ འདོད་ཆགས་ཀྱི་གཉེན་པོ་མི་སྡུག་པ་བསྒོམ་པ། ཞེ་སྡང་གི་གཉེན་པོ་བྱམས་པ། གཏི་མུག་གི་གཉེན་པོ་རྟེན་འབྲེལ་བཅུ་གཉིས་
ལུགས་འབྱུང་ལྡོག་བགྲང་ནས་སྒོམ་པ། ཕྲག་དོག་གི་གཉེན་པོར་བདག་གཞན་མཉམ་པར་བསྒོམ་པ། ང་རྒྱལ་གྱི་གཉེན་པོ་བདག་གཞན་བརྗེ་
བ་སྒོམ་པ། ཉོན་མོངས་ཆ་མཉམ་དུ་རགས་པའི་རྣམ་རྟོག་མང་ན་རླུང་སྒོམ་པ་ལ་བསླབ་པའི་དམིགས་རྣམ་མམ། ལྷ་སྐུ་སོགས་དམིགས་
རྟེན་ལ། སེམས་གྲིམ་ལྷོད་རན་པར་བཞག་ནས། དྲན་ཤེས་ཀྱི་རྒྱུན་གྱིས་བསྐྱངས་ཤིང་སེམས་གཞན་དུ་མི་གཡེང་པ་དེ་ཡིན། དམིགས་
མེད་ནི། སེམས་གང་དུའང་མི་རྟོག །ཅིར་ཡང་མི་འཛིན། རྣམ་རྟོག་བཀག་འབྲང་དང་། ཡེངས་འཁྲུལ་གྱི་དོགས་ཟོན་སོགས་བཅས་

༄༅། །བཅོས་གང་ཡང་མི་བྱེད་པར་སེམས་རང་བབས་སུ་མཉམ་པར་བཞག །སྐབས་སུ་བདག་མེད་ཀྱི་ལྟ་བས་ཆོས་ཐམས་ཅད་སྟོང་
ཉིད་དུ་ངེས་པའི་ངེས་ཤེས་དྲངས་ནས་བཞག་པ་སོགས། ཐོག་མར་དཔྱད་འཇོག་དང་། མཐར་འཇོག་སྒོམ་ཁོ་ནས་བསྐྱངས་པས། རིམ་
པར་བསམ་གཏན་གྱི་ཉམས་རྒྱུད་ལ་སྐྱེས་ཤིང་། མཐར་དེ་བཞིན་གཤེགས་དགེའི་བསམ་གཏན་མངོན་དུ་འགྱུར་བ་ཡིན་ནོ། །འདི་ལ་འཕྲོས་
 དོན་ཅུང་ཟད་བཤད་ན། ཞི་ལྷག་གཉིས་ཞེས་པའི་ཞི་གནས་ནི་བསམ་གཏན་གྱི་ཆ་ཡིན་པས། སྤྱིར་དེ་བསྒོམ་པ་ལ། བསམ་གནས་པའི་
ཐབས་དགུས་འཇིག་རྟེན་པའི་ཞི་གནས་མཚན་ཉིད་པ་ཤིན་སྦྱངས་དང་ལྡན་པའི་ཏིང་ངེ་འཛིན་སྐྱེ་ཞིང་། དེའི་སྟེང་དུ་འཇིག་རྟེན་པའི་ལྷག་མཐོང་
བསྒྲུབ་པར་བྱེད་པ་ལ་ཡིད་བྱེད་བདུན་གྱིས་བསམ་གཏན་དང་པོའི་དངོས་གཞི་ཐོབ་པར་བྱེད་ལ། དེ་ནས་རིམ་བཞིན་བསམ་གཏན་བཞི་པའི་

བར་དང་། དེ་ནས་གཟུགས་མེད་བཞི་དང་དེའི་མཐར་འགོག་པའི་སྙོམས་འཇུག་སྟེ། སྙོམས་འཇུག་དགུ་རིམ་བཞིན་སྐྱེ་བར་འགྱུར་མོད་
ཀྱང་༑ བྱང་ཆུབ་པར་སེམས་པ་དག་གིས་གཟུགས་མེད་བཞིར་མི་བསླབ་པོ། །དེ་ལས་སྙོམས་འཇུག་དང་པོ་བརྒྱད་ནི་ཕྱི་རོལ་པའི་
དྲང་སྲོང་རྣམས་ཀྱིས་ཀྱང་འགྲུབ་པས་འཇིག་རྟེན་འདས་མ་འདས་ཐུན་མོང་གི་ལམ་ཡིན་ལ། དགུ་པ་ལ་ནི་དགྲ་བཅོམ་པ་གཉིས་ཀའི་ཆ་
ལས་རྣམ་གྲོལ་རྣམས་དང་། རང་སངས་རྒྱས་རྣམས་འཇུག་ལ་དེ་ལས་ལྡང་བར་ཡང་བྱེད་དོ། །བྱང་ཆུབ་སེམས་དཔའ་རྣམས་ཀྱིས་
ནི༑ ས་དང་པོ་ཐོབ་ནས་འཇུག་པར་ནུས་མོད་ཀྱང་ཞག་བདུན་ལས་ལྷག་པར་མི་འཇུག་པར། བཅོམ་ལྡན་འདས་ཀྱིས་བཅའ་བར་མཛད་
ལ༑ འགོག་པ་ལ་འཇུག་བཞིན་དུ་འགྲོ་བའི་དོན་འབྱུང་བ་ནི་བཅོམ་ལྡན་འདས་ཀྱི་སྤྱོད་ཡུལ་ལོ། །ལྷག་མཐོང་ནི་ཤེས་རབ་ཀྱི་ཆ་ཡིན་

༄༅། །མོད་ཀྱང་སྒོམ་པའི་དུས་དེ་གཉིས་ཟུང་འཇུག་ཏུ་མཉམ་པར་བཞག་པ་ནི་བསམ་གཏན་དམ་པ་ཡིན། དམ་པ་འདི་ནི་
འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་ཀྱི་རྟེན་དང་། འདིས་ནི་ཕར་ཕྱིན་གཞན་རྣམས་ཀྱང་ངང་གིས་འབྱུང་ངོ་། །
སྤྱིར་དེས་སང་སྒོམ་བྱེད་པ་ནི་ཤིན་ཏུ་མང་མོད། སྒོམ་འདི་ཡང་དད་པས་ཀུན་ནས་བསླངས་པ་མེད་ན་དགེ་བ་ཙམ་དུ་ཡང་མི་འགྲོ་བ་དང་། 
བདག་མེད་རྟོགས་ཤིང་འཁོར་གསུམ་མི་རྟོག་པའི་ཤེས་རབ་མེད་ན་ཐར་ལམ་དུའང་མི་འགྲོ་བར་བཤད་པའང་ཤེས་དགོས་པར་སྣང་ངོ་། །ཕར་
ཕྱིན་དེ་ཐམས་ཅད་ཀྱང་འཁོར་གསུམ་ཡོངས་སུ་དག་པའི་ཤེས་རབ་ཀྱིས་ཟིན་པ་དང་། ཞེན་པ་དང་། རེ་བ་མེད་པ་དང་། མཐར་བསྔོ་བ་
བྱ་བ་སྟེ། སྤེལ་བའི་ཐབས་དང་། སྟོང་པ་དང་སྙིང་རྗེས་ཟིན་པ་སྟེ་དག་པའི་ཐབས་ཀྱིས་སྤྱོད་པར་བྱའོ། །བཞི་པ་ཉེས་བྱས་སྤང་བྱ་ནི། 

བསམ་གཏན་དང་འགལ་བ་གསུམ་སྟེ། །ཙནྡྲ་གོ་མིས་ཏིང་ངེ་འཛིན་གྱི་དོན་མི་འཚོལ། །བསམ་གཏན་སྒྲིབ་པ་སྤོང་མི་བྱེད། །བསམ་གཏན་
རོ་ལ་ཡོན་ཏན་བལྟ། །ཞེས་སོ། །ལྔ་པ་འབྲས་བུ་ནི། གནས་སྐབས་དང་། མཐར་ཐུག་གོ། །དང་པོ་གནས་སྐབས་ཀྱི་འབྲས་བུ་ནི། 
འཕགས་པ་ཀླུས། འདོད་སྤྱོད་དགའ་དང་བདེ་དང་སྡུག་བསྔལ་དག །རྣམ་པར་སྤངས་བའི་བསམ་གཏན་བཞི་པོ་ཡིས། །ཚངས་དང་འོད་
གསལ་དག་དང་དགེ་རྒྱས་དང་། །འབྲས་བུ་ཆེ་ལྷ་རྣམས་དང་བསྐལ་མཉམ་ཐོབ། །ཅེས་སོ། །གཉིས་པ་མཐར་འབྲས་ནི། བྱང་ས་ལས། 
བླ་ན་མེད་པའི་བྱང་ཆུབ་ཏུ་འཚང་རྒྱ་བར་འགྱུར་རོ། །ཞེས་སོ། །དྲུག་པ་ཤེས་རབ་ཀྱི་ཕར་ཕྱིན་ལ། ངོ་བོ། ངེས་ཚིག །དབྱེ་བ། ཉེས་བྱས། 
འབྲས་བུ་དང་ལྔ། དང་པོ་ངོ་བོ་ནི་ཆོས་རབ་ཏུ་རྣམ་པར་འབྱེད་པ་ཡིན་ཏེ། ཀུན་བཏུས་ལས། ཤེས་རབ་གང་ཞེ་ན་ཆོས་རབ་ཏུ་རྣམ་པར་

༄༅། །འབྱེད་པའོ། །ཞེས་གསུངས། དེ་ཉིད་སྒྲ་ཇི་བཞིན་པ་ནི་སངས་རྒྱས་ཀྱི་སས་བསྡུས་པ་ཡིན་ཀྱང་འདིར་བསླབ་པར་བྱ་བ་ནི་དེའི་
རྒྱུ་ལ་བསླབ་པའོ། །གཉིས་པ་ངེས་ཚིག་ནི། པྲཛྙཱའི་སྒྲས་དོན་དམ་ཤེས་པ་སྟེ། ཆོས་ཐམས་ཅད་རབ་ཏུ་རྣམ་པར་འབྱེད་པའི་སེམས་པའོ། །
གསུམ་པ་དབྱེ་བ་ལ། ཐོས་པའི་ཤེས་རབ། བསམ་པའི་ཤེས་རབ། སྒོམ་པའི་ཤེས་རབ་སྟེ། འཕགས་པ་ཀླུས། ཤེས་རབ་རྒྱས་བྱེད་པ་
ནི་ཐོས་པ་སྟེ། །བསམ་པ་དང་ནི་གཉིས་པོ་ཡོད་གྱུར་ན། །དེ་ལ་སྒོམ་པ་ཡང་ནི་རབ་ཏུ་འབྱུང་། །ཞེས་གསུངས་པ་ལྟར། དང་པོ་ཐོས་
པའི་ཤེས་རབ་ལ། མདོ་སྡེ་རྒྱན་འགྲེལ་ལས། གསུམ་དུ་གསུངས་ཏེ། འཇིག་རྟེན་པའི་ཤེས་རབ་དང་། འཇིག་རྟེན་ལས་འདས་པའི་ཤེས་
རབ༑ འཇིག་རྟེན་ལས་འདས་པ་ཆེན་པོའི་ཤེས་རབ་པོ། །ཞེས་པས། དང་པོ་འཇིག་རྟེན་པའི་ཤེས་རབ་ནི། ལོག་སྨྲ་ཚར་གཅོད་ཕྱིར་སྒྲ་དང་

ཚད་མ། གུས་ལྡན་རྗེས་སུ་བཟུང་ཕྱིར་བཟོ་དང་གསོ་བ་རིག་པའི་གནས་བཞི་ལ་བརྟེན་ནས་སྐྱེས་པའི་ཤེས་རབ་གང་ཡིན་པ་དེའོ། །གཉིས་པ་འཇིག་
རྟེན་ལས་འདས་པའི་ཤེས་རབ་ནི། ཐོས་པའི་ཡུལ་གྱི་གཙོ་བོ་རྒྱལ་བའི་གསུང་རབ་དགོངས་འགྲེལ་དང་བཅས་པ་ནང་དོན་རིག་པ་ལ་བརྟེན་ནས་
སྐྱེས་པའི་ཤེས་རབ་གང་ཡིན་པའོ། །དེ་ལའང་མཆོག་དམན་གཉིས་ལས་དམན་པའི་ཤེས་རབ་ནི། ཉན་རང་གི་ཐོས་བསམ་སྒོམ་གསུམ་ལས་
བྱུང་བའི་ཤེས་རབ་སྟེ། ཉེར་ལེན་གྱི་ཕུང་པོ་འདི་མི་གཙང་བ་དང་། སྡུག་བསྔལ་བ་མི་རྟག་པ། བདག་མེད་པར་རྟོགས་པའོ། །གསུམ་པ་
འཇིག་རྟེན་ལས་འདས་པ་ཆེན་པོའི་ཤེས་རབ་ནི། ཐེག་པ་ཆེན་པོའི་ཐོས་བསམ་སྒོམ་གསུམ་ལས་བྱུང་བའི་ཤེས་རབ་ལྷག་མཐོང་གི་ཡེ་ཤེས་
རྗེས་དཔག་གི་ཚུལ་གྱིས་རྟོགས་པར་བྱེད་པ་སྟེ། རྟོག་བྱེད་གཏན་ཚིགས། རྒྱུ་ལ་དཔྱོད་པ་རྡོ་རྗེ་གཟེགས་མ། འབྲས་བུ་ལ་དཔྱོད་པ་

༄༅། །ཡོད་མེད་སྐྱེ་འགོག །རྒྱུ་འབྲས་གཉིས་ཀ་ལ་དཔྱད་པ་མུ་བཞི་སྐྱེ་འགོག །མ་ཡིན་དགག་གཏན་ཚིགས་སུ་བཀོད་པ་རྟེན་
འབྲེལ་ཆེན་པོ། མེད་དགག་གཏན་ཚིགས་སུ་བཀོད་པ་གཅིག་དུ་བྲལ་གྱི་གཏན་ཚིགས་དང་ལྔས། ཆོས་ཐམས་ཅད་སྤྲོས་པའི་མཐའ་བརྒྱད་
དང་བྲལ་བར་གཏན་ལ་འབེབས་པའི་ཕྱིར་རོ། །དེ་སྐད་དུ་སྡུད་པ་ལས། ཆོས་རྣམས་རང་བཞིན་མེད་པར་ཡོངས་སུ་ཤེས་གྱུར་པ། །འདི་
ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །ཞེས་དང་། བྱང་ཆུབ་ལམ་སྒྲོན་ལས། ཕུང་པོ་ཁམས་དང་སྐྱེ་མཆེད་རྣམས། །སྐྱེ་བ་
མེད་པར་རྟོགས་གྱུར་པའི། །རང་བཞིན་སྟོང་ཉིད་ཤེས་པ་ལ། །ཤེས་རབ་ཅེས་ནི་ཡོངས་སུ་བཤད། །ཅེས་སོ། །འདི་ཉིད་འབྲས་མིང་
རྒྱུ་ལ་བཏགས་པས་འཇིག་རྟེན་ལས་འདས་པའི་ཤེས་རབ་ཏུ་བཞག་ཀྱང་། རེ་ཞིག་ཐོས་པ་ལས་བྱུང་བའི་ཤེས་རབ་ནི། ལུང་རིག་དུ་མ་ཐོས་

ཤིང་དཔྱད་པས་བདེན་པ་གཉིས་དང་བདག་མེད་གཉིས་ཀྱི་དོན་ནོར་འཁྲུལ་མེད་པར་གོ་བས་སྒྲོ་འདོགས་གཅོད་པ་དང་། མདོ་རྒྱུད་མན་ངག་གི་
ཆོས་བླ་མ་དམ་པ་ལས་ཡང་ཡང་ཞུ་རྩད་བཅད་དེ། ཚིག་གི་ཆད་ལྷག །དོན་གྱི་ནོར་འཁྲུལ་ཐམས་ཅད་ཐོས་ཤིང་ཤེས་པ། ཐོས་པ་ཙམ་དུ་མི་
བཞག་པར། ཐོས་དོན་ལུང་རིགས་དང་འབྲེལ་བའི་རང་ལུགས་ཀྱི་ལྟ་བའི་གནད་རྣམས་ལེགས་པར་གཏན་ལ་ཕབ་པས། སྤྲོས་པའི་
མཚན་མ་ཐམས་ཅད་གཅོད་པའི་ཤེས་རབ་ཡང་དག་པ་སྐྱེ་དགོས་ཏེ། དེ་ལ་སྤྲོས་པ་གཅོད་ཚུལ་གྱི་ཁྱད་པར། ཆོས་ཐམས་ཅད་སྣང་ཙམ་ཉིད་
ནས་རང་རང་གི་མཚན་ཉིད་ཀྱིས་སྟོང་པའི་མེད་དགག་གི་སྟོང་ཉིད་ལ་དོན་དམ་པར་བཞེད་པ་དང་། སྟོང་གཞི་གཞན་དབང་ལ་དགག་བྱ་ཀུན་
བརྟགས་ཀྱིས་སྟོང་པ་ཡོངས་གྲུབ་ཏུ་བཤད་པ་དང་། སྟོང་གཞི་ཆོས་ཉིད་ཡོངས་གྲུབ་ལ་དགག་བྱ་ཀུན་བརྟགས་ཀྱིས་སྟོང་པ་དོན་དམ་བདེན་

༄༅། །པར་གསུངས་པའི། སྔ་མ་རྣམ་རིག་སྨྲ་བའི་ལུགས་སོགས་དང་། ཕྱི་མ་འདི་ཉིད་རང་ལུགས་སུ་དབུ་མ་ཆེན་པོར་བཞེད་
ཅིང་། འདི་པའི་ཡོངས་གྲུབ་སེམས་ཀྱི་ཆོས་ཉིད་དོན་དམ་པའི་དབྱིངས་རང་གི་ངོ་བོ་ལ་དོར་བྱའི་དྲི་མ་གདོད་ནས་མེད་ཅིང་། སྔར་མེད་ཀྱི་ཡོན་ཏན་
གསར་དུ་བསྒྲུབ་རྒྱུ་མེད་དེ། ཡེ་ནས་རང་བཞིན་གྱིས་རྣམ་པར་དག་ཅིང་ཡོན་ཏན་ལྷུན་གྲུབ་ཡིན་པའི་ཕྱིར། སྐྱོན་ཡོན་བསལ་བཞག་ལས་
འདས་པས་དོན་དམ་པའི་དབྱིངས་དེ་ནི། རང་གི་ངོ་བོས་སྟོང་པ་མ་ཡིན། གློ་བུར་པའི་དྲི་མ་གཉིས་སྣང་འཁྲུལ་པའི་ཆ་བཅས་གཤིས་ལ་གྲུབ་
པ་མེད་པས་ཀུན་རྫོབ་ཀྱི་ཐམས་ཅད་རང་གི་ངོ་བོ་བདེན་པས་སྟོང་པའི་ཕྱིར། དེ་ནི་དོན་དམ་པའི་ཆོས་ཉིད་ལས་གཞན་ཡིན་པས་དོན་དམ་
གཞན་གྱི་ངོ་བོས་སྟོང་པ་ཞེས་བཤད་པ་ཡིན་ཏེ། མགོན་པོ་བྱམས་པས། རྣམ་དབྱེར་བཅས་པའི་མཚན་ཉིད་ཅན། །གློ་བུར་དག་གི་ཁམས་

སྟོང་གི། །རྣམ་དབྱེར་མེད་པའི་མཚན་ཉིད་ཅན། །བླ་མེད་ཆོས་ཀྱིས་སྟོང་མ་ཡིན། །ཞེས་གསུངས་སོ། །དེ་ཡང་ཀུན་རྫོབ་ལ་ལྟས་ནས་རང་
སྟོང་དང་། དོན་དམ་ལ་ལྟོས་ནས་གཞན་སྟོང་སྟེ། སྟོང་ལུགས་གཉིས་པོ་འདི་ཡང་། ཤིང་རྟའི་སྲོལ་སོ་སོ་ལ་བརྟེན་པའི་གྲུབ་མཐའ་
བཞིའི་རྩེ་མོར་གྱུར་པའི་དབུ་མར་གནས་པ་ལ་ཁྱད་པར་མེད་དེ། གཞན་སྟོང་སྨྲ་བ་རྣམས་ཀྱང་མཉམ་གཞག་ཏུ་སྤྲོས་པ་གཅོད་པའི་སྒོ་ནི་རང་སྟོང་
གི་གཞུང་ལུགས་དང་མཐུན་པ་ཁོ་ན་ཡིན་ཏེ། སྤྲོས་པའི་མཚན་མ་མཐའ་དག་འགག་པའི་ཕྱིར། རང་སྟོང་སྨྲ་བས་ཀྱང་། སྤྱོད་པ་དང་སྒོམ་
པའི་ཚེ་ན་གཞན་སྟོང་གི་ཚུལ་དང་མཐུན་པ་ཡིན་ཏེ། སྤྱོད་པས་ཚོགས་གཉིས་གསོག་པ་ལ་འཇུག་པ་དེའི་ཚེ། གཟུང་འཛིན་གཉིས་སུ་མེད་
པའི་ཡེ་ཤེས་ཞེས་བྱ་བ། འགྱུར་མེད་དང་ཕྱིན་ཅི་མ་ལོག་པའི་ཡོངས་གྲུབ་ཀྱི་མིང་ཅན་དེ་ཡོད་པར་ཁས་བླངས་པ་བཞིན་བྱས་ནས་སྤྱོད་པའི་

༄༅། །ཕྱོགས་ལ་འཇུག་པའི་ཕྱིར་རོ། །འོན་ཀྱང་རྗེས་ཐོབ་ཏུ་ལྟ་བ་གཏན་ལ་འབེབས་པའི་ཚེ་གཉིས་མེད་ཀྱི་ཡེ་ཤེས་ངོ་བོས་སྟོང་མི་
སྟོང་༑ རྩོད་པ་བྱུང་བ་ཡིན་ཀྱང་། གནས་སྐབས་སུ་ཁས་ལེན། འཕགས་ཡུལ་པའི་སློབ་དཔོན་རྣམས་ཀྱང་། རང་སྟོང་གཞན་སྟོང་
གཉིས་ཀ་མི་འགལ་བར་ཞལ་གྱིས་བཞེས་པའང་། སློབ་དཔོན་སེང་གེ་བཟང་པོ། རིན་འབྱུང་ཞི་བ། གསེར་གླིང་པ་སོགས་ཏེ། སློབ་དཔོན་
སྔ་མ་དེ་ཉིད་ཀྱིས། ཇི་སྐད་དུ། གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས། 
ཞེས་པ་འདི་རྣལ་འབྱོར་གསུམ་པའི་སྒོམ་བྱུང་གི་རྣལ་འབྱོར་རམ། བསམ་བྱང་གི་རིམ་པ་གང་རུང་དུ་བཞེད་པའི་ཕྱིར་དང་། བྱང་ཆུབ་ཇི་ལྟར་དེ་
བཞིན་དུ། །ཞེས་པའི་འགྲེལ་པར། དེ་བཞིན་ཉིད་ཀྱི་ངོས་འཛིན་ཡེ་ཤེས་ལ་བཤད་པ་དང་། ངོ་བོ་ཉིད་སྐུའི་འགྲེལ་པར་གནས་ཚུལ་གྱི་སྐུ་

ལྷག་མ་གསུམ་པོ་ཆོས་ཉིད་དུ་བཤད་པས་སོ། །གཉིས་པ་བསམ་བྱུང་གི་ཤེས་རབ་ནི། དེ་ལྟ་བུའི་ཐོས་པའི་དོན་ལ་རྟོག་ཅིང་དཔྱོད་པས་ནང་དུ་
སེམས་པར་འཇུག་པ་ན་དོན་སྤྱི་ཙམ་དུ་མ་ལུས་པར་བྱེ་བྲག་འབྱེད་པའི་བསམ་ཤེས་ཀྱིས་ཚིག་དང་དོན་རེ་རེ་ནས་སོ་སོའི་རྣམ་པ་རྣམས་མ་ནོར་
བར་བསམས་པས་བརྟགས་ནས་རང་རྒྱུད་ལ་ངེས་པར་བྱེད་པ་སྟེ། ཡེ་ཤེས་སྙིང་པོ་ཀུན་ལས་བཏུས་པ་ལས། བསྲེགས་བཅད་བརྡར་
བའི་གསེར་བཞིན་དུ། །ལེགས་པར་བརྟགས་ལ་ང་ཡི་བཀའ། །བླང་བར་བྱ་ཡི་གུས་ཕྱིར་མིན། །ཞེས་གསུངས་པ་ལྟར། མདོ་རྒྱུད་
བསྟན་བཅོས་ཐམས་ཅད་ལ། བླུན་པོ་དད་པའི་རྗེས་འབྲངས་ཙམ་དང་། ཁ་བཤད་ཁོ་ན་ཙམ་དུ་མ་བཞག་པར། བཀའ་ཚད་མའི་ལུང་དང་། 
དངོས་སྟོབས་རིགས་པ་དང་། སྔ་ཕྱི་མི་འགལ་བ་གསུམ་གྱིས་བརྟགས་ནས། མྱོང་ཐོག་ངེས་ཤེས་འདྲོངས་པའི་ཞུན་ཐར་ཆོད་པས་བླང་བར་

༄༅། །བྱ་བ་སྟེ། བཞི་བརྒྱ་པ་ལས། དོན་གང་ལུང་དང་རིགས་པ་ཡིས། །ལེགས་པར་མངོན་པར་བརྗོད་པ་དང་། །སྔ་
ཕྱི་འགལ་བ་མེད་པ་སྟེ། །དམ་པ་རྣམས་ཀྱིས་ཡོངས་སུ་བཟུང་། །ཞེས་སོ། །གསུམ་པ་སྒོམ་བྱུང་གི་ཤེས་རབ་ནི། བསམ་བྱུང་གིས་ཇི་
ལྟར་གོ་ཞིང་ཤེས་པའི་དོན་དེ་ཉིད་བླང་དོར་གྱི་སྒོ་ནས་སྒྲུབ་ཅིང་ཉམས་སུ་ལེན་པ་ནི་སྤྱིར་ཤེས་དགོས་ལ། བྱེ་བྲག་ལྷག་མཐོང་རྣམ་པར་མི་རྟོག་
པའི་ཡེ་ཤེས་བསྒོམ་པ་ལ་འཇུག་པ་སྟེ། ཞི་བ་ལྷས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པ་འཇོམ་པར་ཤེས་
བྱ་སྟེ། །ཞེས་པའི་ཚུལ་གྱིས་སོ། །ཉམས་སུ་མྱོང་བྱའི་ལྟ་བ་དེ་ལ་ཡང་། བསམ་བྱུང་གིས་དཔྱད་པས་ཅི་ཡང་མ་རྙེད་པའི་དོན་ལ་
ངེས་པ་དྲངས་པའི་སྟོང་པ་ཉིད་བསྒོམས་པ་ན། ཅི་ཡང་མ་མཐོང་ལ་མ་རྙེད་པ་དེ་ཉིད་ཆོས་རྣམས་ཀྱི་དེ་ཁོ་ན་ཉིད་རྟོགས་པར་བཞེད་པ་དང་། 

ཕྱི་བཟུང་བའི་ཡུལ་ལ་རྣམ་པར་མི་རྟོག །ནང་འཛིན་པའི་སེམས་ཉིད་གཞི་མེད་རྩ་བྲལ་ལ་སྒོམ་པས་ཉམས་སུ་མྱོང་བྱར་བཞག་ནས་གནས་
ལུགས་དེ་ཉིད་ཇི་ལྟ་བར་མཐོང་བ་ལ་སོ་སོ་རང་གི་རིག་པའི་ཡེ་ཤེས་སུ་བཞེད་པ་གཉིས་སུ་ཡོད་པ་ལས། སྔ་མ་མཚན་འཛིན་གྱི་སྤྲོས་པ་སེལ་
བའི་ཕྱིར་དང་། ཕྱི་མ་སྒོམ་པས་ཉམས་སུ་མྱོང་བྱར་གཏན་ལ་ཕབ་པའི་ཕྱིར། འགལ་བར་འདུ་བའི་སྐབས་བཙལ་བར་མི་བྱ་མོད། 
འོན་ཀྱང་ཉམས་མྱོང་རྗེན་པར་གཏན་ལ་འབེབས་པའི་ཚེ་ནི་ཕྱི་མ་དེ་ཉིད། ཆོས་ཐམས་ཅད་ཀྱི་གདོད་མའི་གནས་ལུགས་ཡིན་པའི་ཕྱིར་དང་། 
གསང་སྔགས་ཀྱི་རྒྱུད་སྡེ་ཟབ་མོ་རྣམས་ཀྱི་དགོངས་པ་ཡང་དེར་དོན་གཅིག་ཏུ་འབབ་པའི་ཕྱིར། རྒྱུའི་ཐེག་པའི་རང་སའི་ཤེས་རབ་འདི་ཉིད་
མཐར་ཐུག་ཏུ་བཟུང་དགོས་སོ། །དེས་ན་སེམས་ཅན་ཐམས་ཅད་ལ་བཞུགས་པའི་གཞི་དུས་བདེ་གཤེགས་སྙིང་པོའི་བཞུགས་ཚུལ་ལ་

༄༅། །ཡིད་ཆེས་པ་གཞིར་བཞག་ནས། དད་པ་དང་མོས་གུས་ཀྱིས་དྲངས་པས་སངས་རྒྱས་ཀྱི་རིགས་ཅན་དེས་འབྲས་བུའི་
བྱང་ཆུབ་ཀྱི་ཚུལ་ལ་སེམས་བསྐྱེད་ནས། བདེ་གཤེགས་སྙིང་པོའི་སྒྲིབ་བྱེད་ཉོན་མོངས་པ་དང་། རྣམ་རྟོག་གི་གཉེན་པོར་རྣམ་པར་མི་རྟོག་
པའི་ཏིང་ངེ་འཛིན་ལ་མཉམ་པར་བཞག་པ་ན། སེམས་དང་སེམས་བྱུང་གི་སྤྲོས་པའི་དབའ་རླབས་ཐམས་ཅད་ཉེ་བར་ཞི་ཞིང་གཟུང་འཛིན་
གཉིས་དང་བྲལ་བའི་རྣམ་པར་མི་རྟོག་པའི་ཡེ་ཤེས་བསམ་བརྗོད་ཐམས་ཅད་དང་བྲལ་བ། སོ་སོ་རང་གི་རིག་པས་མཐོང་བར་འགྱུར་བ་ནི། 
ཞི་གནས་དང་ལྷག་མཐོང་གི་ངོ་བོ་ཟུང་འཇུག་ཏུ་གྱུར་པའི་མཚན་ཉིད་ཅན་དེ། རྩ་བ་ཤེས་རབ་ལས། གང་དུ་ཤེས་མིན་ཞི་བ་ཉིད། །སྤྲོས་
པ་རྣམས་ཀྱིས་མ་སྤྲོས་པ། །རྣམ་རྟོག་མེད་དོན་ཐ་དད་མིན། །དེ་ནི་དེ་ཡི་མཚན་ཉིད་དོ། །ཞེས་དང་། རྒྱལ་བ་བྱམས་པས། ནང་གི་

བདག་ཉིད་ཆོས་སྐུ་ནི། །ཡེ་ཤེས་མིག་གིས་མཐོང་བར་འགྱུར། །ཞེས་དང་། སྒྲ་གཅན་ཟིན་གྱིས་ཡུམ་ལ་བསྟོད་པ་ལས་ཀྱང་། སྨྲ་
བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །ཞེས་
གསུངས་པ་རྣམས་སོ། །རྣམ་པར་མི་རྟོག་པའི་སེམས་རྩེ་གཅིག་ཏུ་གནས་པ་དེའི་ངང་དུ། ལྷག་མཐོང་སོ་སོ་རང་གི་རིག་པའི་ཡེ་ཤེས་ཀྱི་
ངོ་བོ་ཁས་བླང་ཐམས་ཅད་ལས་འདས་པའི་ཕྱིར་བློས་འདི་ཞེས་གདགས་སུ་མ་མཆིས་པའི་ཆོས་ཐམས་ཅད་ཀྱི་དེ་ཁོ་ན་ཉིད་རང་གསལ་རྗེན་
པར་ཉམས་སུ་མྱོང་བ་ནི། སེམས་རང་བཞིན་གྱིས་འོད་གསལ་བའི་ཡེ་ཤེས་ཁོངས་ནས་རིག་པ་སྟེ། ཞི་བ་ལྷས། གང་ཚེ་དངོས་དང་
དངོས་མེད་པ། །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པ། །དམིགས་པ་མེད་པ་རབ་ཏུ་ཞི། །ཞེས་གསུངས་པ་

༄༅། །ཡིན་ནོ། །དེ་ཉིད་ཆོས་རབ་རྣམ་པར་འབྱེད་པའི་ཤེས་རབ་ཏུ་སོང་བས་མ་རིག་པའི་མུན་པ་བསལ་བར་ནུས་ལ། གང་
དག་རྟོག་དཔྱོད་ཀྱི་ཕྲེང་བ་ལ་ལྷག་མཐོང་དུ་འདོད་པ་ནི། མ་རིག་པའི་མུན་པ་གསལ་བར་མི་ནུས་པའི་ཕྱིར་ཆོས་རབ་རྣམ་འབྱེད་ཀྱི་ཤེས་རབ་
ཏུ་མ་སོང་སྟེ། རྣམ་རྟོག་ཉིད་མ་རིག་པའི་རང་བཞིན་ཡིན་པའི་ཕྱིར། ཕྱོགས་ཀྱི་གླང་པོས་འཇམ་དཔལ་ལ་བསྟོད་པ་ལས། རྣམ་རྟོག་
མ་རིག་ཆེན་པོ་སྟེ། འཁོར་བའི་རྒྱ་མཚོར་ལྷུང་བྱེད་ཡིན། །རྣམ་རྟོག་དེ་དང་བྲལ་བས་ན། །ཁྱོད་ནི་ཤིན་ཏུ་མྱ་ངན་འདའ། །ཞེས་བཤད་
པ་བཞིན་ནོ། ཡེ་ཤེས་དེ་ཉིད་ཀྱང་ཐ་དད་དབྱེར་མེད་པར་རོ་མཉམ་དུ་གྱུར་པས། ཞི་ལྷག་ཟུང་འཇུག་ཅེས་བྱ་སྟེ། དེ་ལྟར་རྟོགས་པའི་
གང་ཟག་དེས་མཉམ་གཞག་གི་གནས་སྐབས་སུ་ཞི་ལྷག་གི་རྣལ་འབྱོར་ཐ་དད་དུ་མི་དམིགས་པའི་ཕྱིར་རོ། །ལྷག་མཐོང་སྒྲ་ཇི་བཞིན་པ་

དེའང་སྦྱོར་ལམ་ཆོས་མཆོག་གི་སྐབས་སུ་ཐོག་མར་སྐྱེས་པ་ནས་བརྩམས་ཏེ། གོང་ནས་གོང་དུ་ཇེ་གསལ་ཇེ་བརྟན་དུ་གྱུར་པ་དེ་ནས་བཟུང་ཞི་
ལྷག་ཟུང་འཇུག་དངོས་ཀྱང་འབྱུང་བས། ཕར་ཕྱིན་ཐེག་པ་རང་སའི་མཉམ་རྗེས་མ་འདྲེས་ཀྱི་བར་དུ་རྗེས་ཐོབ་ཏུ་ཤེས་རབ་ཀྱིས་དཔྱད་ཅིང་། 
མཉམ་བཞག་ཏུ་དཔྱད་དོན་ལ་མི་རྟོག་པར་རྩེ་གཅིག་ཏུ་གནས་པ་ཡིན་ཞིང་། ཇི་སྲིད་མཉམ་རྗེས་རོ་གཅིག་ཏུ་གྱུར་པ་ན། དཔྱད་བྱ་དཔྱོད་
བྱེད་ཀྱི་སྤྲོས་པ་ཐམས་ཅད་ཞི་ནས་གཉིས་སུ་མེད་པའི་སྒོམ་བྱུང་གི་ཤེས་རབ་ཀྱིས་ཆོས་རྣམས་ཀྱི་དེ་ཁོ་ན་ཉིད་འབད་མེད་དུ་ཤེས་པར་འགྱུར་བ་
ཡིན་ལ། དེས་ན་རྟོག་དཔྱོད་བྱེད་པའི་ཤེས་རབ་ནི་ལྷག་མཐོང་རྟོགས་པར་བྱེད་པའི་ཐབས་སམ་ཡན་ལག་ཡིན་པའི་ཕྱིར། མིང་ལྷག་
མཐོང་དུ་བཏགས་ཀྱང་དེ་ཉིད་དངོས་མ་ཡིན་པ་ཤེས་པར་བྱའོ། །གང་དག་ལྷག་མཐོང་ཆོས་རབ་རྣམ་འབྱེད་ཀྱི་ཤེས་རབ་ཡིན་པས་རྟོག་

༄༅། །དཔྱོད་ལས་མ་འདས་པའོ། །ཞེས་སྨྲ་བ་དེས་ནི་ལྷག་མཐོང་གི་དོན་ཇི་བཞིན་པ་ལ་ཅུང་ཟད་མི་འབྱོར་རམ་སྙམ་སྟེ། རྟོག་
དཔྱོད་བྱེད་པ་ནི་ཡིད་ཀྱི་རྣམ་ཤེས་ཡིན་པའི་ཕྱིར། མདོ་དགོངས་པ་ངེས་འགྲེལ་ལས། བློ་གྲོས་ཡངས་པ་གང་གི་ཕྱིར། བྱང་ཆུབ་སེམས་
དཔའ་ནང་གི་སོ་སོར་དབེན་པ་མི་མཐོང་། ལེན་པའི་རྣམ་པར་ཤེས་པའང་མི་མཐོང་ལ། ཀུན་གཞི་དང་ཀུན་གཞིའི་རྣམ་པར་ཤེས་པ་དང་། 
བསགས་པ་དང་། སེམས་དང་། མིག་དང་། གཟུགས་དང་། མིག་གི་རྣམ་པར་ཤེས་པ་ནས། ལུས་ཀྱི་རྣམ་པར་ཤེས་པའི་བར་
དང་༑ ནང་གི་སོ་སོ་རང་གི་ཡིད་ཀྱང་མི་མཐོང་ལ། དེ་ཡང་དག་པ་ཇི་ལྟ་བ་བཞིན་དུ་ཡིན་པ་དེ་ནི། བྱང་ཆུབ་སེམས་དཔའ་དོན་དམ་
པ་ལ་མཁས་པ་ཞེས་བྱ་སྟེ། ཞེས་དང་། ཏིང་འཛིན་རྒྱལ་པོ་ལས། ཇི་ལྟར་བར་སྣང་ནམ་མཁའ་བཞིན། །ཆོས་ཀྱི་མཚན་ཉིད་དེ་

འདྲ་བར། །སྔོན་གྱི་མཐའ་དང་ཕྱི་མའི་མཐའ། །ད་ལྟ་འབྱུང་བའང་མཐོང་བར་འགྱུར། །ནམ་མཁའ་གཟུང་བ་མེད་པར་བཤད། །དེ་
ལ་གཟུང་བ་མི་རྙེད་དེ།ཆོས་ཀྱི་རང་བཞིན་དེ་ཉིད་ཡིན། །གཟུང་བ་མེད་པ་ནམ་མཁའ་འདྲ། །དེ་ལྟ་བུར་ནི་ཆོས་བསྟན་ཏེ། །དེ་ལ་
གང་ཡང་མཐོང་བ་མེད། །སུ་དག་ཆོས་འདི་མི་མཐོང་བ། །དེ་ཡི་ཆོས་རྣམས་བསམ་མི་ཁྱབ། །ཅེས་སོགས་བསམ་གྱིས་མི་ཁྱབ་པ་ཟབ་
མོའི་མདོ་སྡེ་རྣམས་ལས་གསུང་པ་དང་། ཇོ་བོ་ཆེན་པོས་གཅིག་ཅར་འཇུག་པ་ནའང་། ལས་དང་པོ་པས་ཐོག་མར་སེམས་ཀྱི་འཚངས་
གཏིབས་ནས་གཞི་མེད་རྩ་བྲལ་དུ་གཏན་ལ་འབེབས་པའི་ཚུལ་ལེགས་པར་བཤད་ནས། དེ་ལྟར་གཉིས་པོ་དེ་ཅིའི་ངོ་བོར་ཡང་མ་གྲུབ་ཅིང་
མེད་ཙམ་ན། སོ་སོར་རྟོག་པའི་ཤེས་རབ་དེ་ཉིད་ཀྱང་མ་གྲུབ་སྟེ། དཔེར་ན་ཤིང་གཉིས་དྲག་ཏུ་དྲུད་པས་མེ་བྱུང་བའི་རྐྱེན་གྱིས་ཤིང་གཉིས་

༄༅། །པོ་ཚིག་ཅིང་མེད་པའི་རྗེས་ལ་གང་གིས་སྲེག་པར་བྱེད་པའི་མེ་དེ་ཉིད་ཀྱང་རང་ཞི་བ་དེ་བཞིན་དུ། རང་དང་སྤྱིའི་མཚན་ཉིད་
ཀྱི་ཆོས་ཐམས་ཅད་མེད་པར་གྲུབ་ཙམ་ན། ཤེས་རབ་ཉིད་སྣང་བ་མེད་ཅིང་འོད་གསལ་བ། ཅིའི་ངོ་བོར་ཡང་མ་གྲུབ་པས། བྱིང་བ་དང་། 
རྒོད་པ་ལ་སོགས་པའི་སྐྱོན་དུ་གྱུར་པ་ཐམས་ཅད་བསལ་ཏེ། བར་སྐབས་དེར་ཤེས་པ་ཅིར་ཡང་མི་རྟོག །ཅིར་ཡང་མི་འཛིན། དྲན་པ་
དང་༑ ཡིད་ལ་བྱེད་པ་ཐམས་ཅད་སྤངས་ཏེ། ཇི་སྲིད་མཚན་མའི་རྣམ་པར་རྟོག་པའི་དགྲའམ། ཆོམ་རྐུན་མ་ལངས་ཀྱི་བར་དུ་དེ་ལྟར་
ཤེས་པ་གནས་པར་བྱའོ། །ཞེས་གསུངས་ཤིང་། ཆོས་རྣམས་ལ་ཤེས་རབ་དང་རྗེས་སུ་མཐུན་པའི་རྣམ་དཔྱོད་ཀྱིས་དཔྱད་པ་ན། ཅི་
ཡང་མ་མཐོང་བར་ཤེས་པ་དེ་ཉིད་དེའི་རང་བཞིན་དུ་ཞི་སྟེ། ཡུལ་ཡུལ་ཅན་ཤེས་བྱ་ཤེས་བྱེད་གཉིས་སུ་མེད་པར་གྱུར་པའི་རང་རིག་མངོན་

སུམ་དུ་ཉམས་སུ་མྱོང་བ་དེ་ཡིན་ལ། ཤེས་རབ་ཀྱི་ཕ་རོལ་དུ་ཕྱིན་པའང་དེ་ཉིད་ཡིན་པའི་ཕྱིར་ཏེ། དེས་མ་རིག་པའི་མུན་པ་བསལ་བར་
ནུས་ལ། དེ་ནུས་པས་ཆོས་རབ་རྣམ་འབྱེད་ཀྱི་ཤེས་རབ་ཏུ་སོང་བ་ཡིན་ནོ། །དེ་དག་ཉམས་སུ་ལེན་ཚུལ་ནི། དང་པོ་སྟན་བདེ་བ་ལ་སྐྱིལ་
ཀྲུང་བཅས་ནས། འདི་ལྟར་ཕྱི་ཡུལ་ལྔའི་སྣང་བ་ཐམས་ཅད་དངོས་མེད་པའི་སྟོང་གཟུགས་སྒྱུ་མའི་དཔེ་བརྒྱད་དུ་བལྟས་པས། ཡུལ་
སྣང་རྫུན་པའི་རང་བཞིན་དུ་གོ་ལ། དེ་ལྟར་སྣང་བའི་མཁན་པོ་ཡུལ་ཅན་སེམས་ཀྱི་གཤིས་ལུགས་ལ་བརྟགས་པས། སྐྱེ་འགགས་རྟག་
ཆད་འགྲོ་འོང་གཅིག་ཐ་དད་སོགས་གང་དུའང་མ་གྲུབ་ཅིང་། གཞི་མེད་རྩ་བྲལ་བློ་ཡུལ་ལས་འདས་ཤིང་། ཡུལ་གྱི་སྣང་བ་མ་འགགས་ལ་དེར་
འཛིན་གྱི་རྟོག་པ་ཞི་ཞིང་། ཡུལ་དང་ཡུལ་ཅན་གཉིས་སུ་མེད་པའི་ཆོས་ཉིད་སྟོང་གསལ་ནམ་མཁའ་ལྟ་བུར་རྟོགས་པའི་རང་བབས་མ་བཅོས་

༄༅། །པར་འཇོག་པ་སྟེ། ཀླུ་སྒྲུབ་ཀྱིས། གང་ཡང་མ་རྟོག་ཅིར་ཡང་མ་སེམས་ཤིག །བཅའ་བཅོས་མ་བྱེད་རང་བཞིན་ལྷུག་
པར་ཞོག །མ་བཅོས་པ་ནི་སྐྱེ་མེད་རིན་ཆེན་མཛོད། །དུས་གསུམ་རྒྱལ་བ་ཀུན་གྱིས་གཤེགས་ཤུལ་ཡིན། །ཞེས་སོ། །དེ་ལྟ་བུའི་སྟོང་ཉིད་
དེ་ཡང་སྙིང་རྗེ་དང་ལྡན་པ་ཡིན་ཏེ། དེ་ཉིད་ལས། སྟོང་ཉིད་སྙིང་རྗེའི་སྙིང་པོ་ཅན། །བྱང་ཆུབ་སྒྲུབ་པ་ཁོ་ན་ལའོ། །ཞེས་དང་། སྤྱོད་
པའི་དེ་ཁོ་ན་ལས། མི་རྟོག་དྲན་པའི་བློ་ཡོད་ཀྱང་། །བསོད་ནམས་ཚོགས་ནི་རྒྱུན་མི་བཅད། །ཅེས་གསུངས་པ་བཞིན། དོན་དམ་པར་
ཆོས་ཐམས་ཅད་རང་བཞིན་གྱིས་མ་གྲུབ་པར་ཤེས་པས་གང་ལའང་མི་ཞེན་མི་འཛིན་པར་མཉམ་གཞག་རྣམ་པར་མི་རྟོག་པའི་ཏིང་ངེ་འཛིན་བསྒོམ་
ཞིང་༑ དེ་ལས་ལངས་པའི་རྗེས་ཐོབ་ཏུ་ཀུན་རྫོབ་སྣང་བ་ཐམས་ཅད་སྒྱུ་མ་ལྟ་བུའི་སྤྱོད་ཡུལ་ལ་བསླབས་ཆགས་བདུན་སྤང་ཚུལ། ཇི་སྐད་

དུ༑ ཆགས་པ་མི་མཐུན་ཕྱི་བཤོལ་ཆོག་པར་འཛིན། །ལན་དང་རྣམ་སྨིན་མི་མཐུན་ཕྲ་མོ་དང་། །རྣམ་པར་གཡེང་ལ་ཆགས་པ་སྤང་བྱ་ཞིང་། །
སྦྱོར་བ་སེམས་བསྐྱེད་དངོས་གཞི་དམིགས་པ་མེད། །བསྔོ་བས་རྒྱས་ཐེབས་དམ་པ་གསུམ་ལྡན་བྱ། །ཞེས་པ་ལྟར་ཆགས་བདུན་སྤངས་
པའི་སྤྱོད་པ་རྒྱ་མཚོ་ལྟ་བུ་ལ་སྦྱོར་དངོས་རྗེས་གསུམ་ཚང་བའི་སྒོ་ནས་བསླབ་པར་བྱའོ། །བཞི་པ་ཉེས་བྱས་སྤང་བར་བྱ་བ་ནི། ཤེས་
རབ་དང་འགལ་བ་བརྒྱད་དེ། སྡོམ་པ་ཉི་ཤུ་པ་ལས། ཉན་ཐོས་ཐེག་པ་སྤོང་བར་བྱེད། །རང་ཚུལ་ཡོད་བཞིན་དེ་ལ་བརྩོན། །བརྩོན་
མིན་ཕྱི་རོལ་བསྟན་བཅོས་བརྩོན། །བརྩོན་པར་བྱས་ཀྱང་དེ་ལ་དགའ། །ཐེག་པ་ཆེན་པོ་སྤོང་བར་བྱེད། །བདག་ལ་བསྟོད་ཅིང་གཞན་
ལ་སྨོད། །ཆོས་ཀྱི་དོན་དུ་འགྲོ་མི་བྱེད། །དོན་ལ་སྨོད་དང་ཡི་གེར་བསྟན། །ཞེས་སོ། །ལྔ་པ་འབྲས་བུ་ནི། གནས་སྐབས་དང་། 

༄༅། །མཐར་ཐུག་གཉིས་ལས། དང་པོ་གནས་སྐབས་ཀྱི་འབྲས་བུ་ནི། བདེ་ལེགས་ཐམས་ཅད་འབྱུང་སྟེ། སྡུད་པ་ལས། 
སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང་། །འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། །དེ་ཀུན་ཤེས་རབ་ཕ་རོལ་ཕྱིན་པ་
མཆོག་ལས་བྱུང་། །ཞེས་སོ། །གཉིས་པ་མཐར་ཐུག་གི་འབྲས་བུ་ནི། ཤེར་ཕྱིན་བདུན་བརྒྱ་པ་ལས། འཇམ་དཔལ་ཤེས་རབ་ཀྱི་ཕ་རོལ་
ཏུ་ཕྱིན་པ་ལ་སྤྱད་ན་བྱང་ཆུབ་སེམས་དཔའ་སེམས་དཔའ་ཆེན་པོ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་
པར་འཚང་རྒྱ་བར་འགྱུར་རོ། །ཞེས་སོ། །དེ་ལྟར་བཤད་པའི་ཕར་ཕྱིན་དྲུག་དེ་དག་གི་མདོ་དོན་བསྡུ་ན། རྗེ་མི་ལས། བདག་འཛིན་སྤངས་བའི་
ཕ་རོལ་ན། །སྦྱིན་པ་བྱ་བ་ལོགས་ན་མེད། །གཡོ་སྒྱུ་སྤངས་པའི་ཕ་རོལ་ན། །ཚུལ་ཁྲིམས་བྱ་བ་ལོགས་ན་མེད། །དོན་ལ་མི་སྐྲག་ཕ་རོལ་

ན༑ །བཟོད་པ་བྱ་བ་ལོགས་ན་མེད། །ཉམས་ལེན་འབྲལ་མེད་ཕ་རོལ་ན། །བརྩོན་འགྲུས་བྱ་བ་ལོགས་ན་མེད། །ངང་ལ་གནས་པའི་ཕ་རོལ་
ན༑ །བསམ་གཏན་བྱ་བ་ལོགས་ན་མེད། །གནས་ལུགས་རྟོགས་པའི་ཕ་རོལ་ན། །ཤེས་རབ་བྱ་བ་ལོགས་ན་མེད། །བྱས་ཚད་ཆོས་ཀྱི་ཕ་
རོལ་ན། །ཐབས་ཞེས་བྱ་བ་ལོགས་ན་མེད། །བདུད་བཞི་བཅོམ་པའི་ཕ་རོལ་ན། །སྟོབས་ཞེས་བྱ་བ་ལོགས་ན་མེད། །དོན་གཉིས་འགྲུབ་པའི་
ཕ་རོལ་ན། །སྨོན་ལམ་བྱ་བ་ལོགས་ན་མེད། །ཉོན་མོངས་རང་མཚང་རིག་པ་ན། །ཡེ་ཤེས་བྱ་བ་ལོགས་ན་མེད། །ཅེས་དང་། མཉམ་
མེད་ཇོ་བོས། མཁས་པའི་མཆོག་བདག་མེད་ཀྱི་དོན་རྟོགས་པ་ཡིན། བཙུན་པའི་མཆོག་སེམས་རྒྱུད་དུལ་བ་ཡིན། ཡོན་ཏན་གྱི་མཆོག་
ཕན་སེམས་ཆེ་བ་ཡིན། གདམས་ངག་གི་མཆོག་རྟག་ཏུ་རང་སེམས་ལ་ལྟ་བ་ཡིན། གཉེན་པོའི་མཆོག་གང་ཡང་རང་བཞིན་མེད་པར་ཤེས་པ་

༄༅། །ཡིན༑ །སྤྱོད་པའི་མཆོག་འཇིག་རྟེན་དང་མི་མཐུན་པ་ཡིན། དངོས་གྲུབ་ཀྱི་མཆོག་ཉོན་མོངས་པ་ཇེ་ཆུང་ལ་སོང་བ་ཡིན། 
གྲུབ་རྟགས་ཀྱི་མཆོག་འདོད་པ་ཆེ་ཆུང་ལ་སོང་བ་ཡིན། སྦྱིན་པའི་མཆོག་མ་ཆགས་པ་ཡིན། ཚུལ་ཁྲིམས་ཀྱི་མཆོག་སེམས་ཞི་བ་ཡིན། བཟོད་
པའི་མཆོག་དམན་ས་བཟུང་བ་ཡིན། བརྩོན་འགྲུས་ཀྱི་མཆོག་བྱ་བ་ཐོང་བ་ཡིན། བསམ་གཏན་གྱི་མཆོག་བློ་མ་བཅོས་པ་ཡིན། ཤེས་རབ་ཀྱི་
མཆོག་གང་ལའང་དེར་འཛིན་མེད་པ་ཡིན། །ཞེས་གསུངས། རིག་འཛིན་འཇིགས་མེད་གླིང་པས། ཆོག་ཤེས་ལ་སྦྱིན་པའི་ཕར་ཕྱིན་གནས། །
དེ་ཡི་ངོ་བོ་གཏོང་སེམས་ཡིན། །དཀོན་མཆོག་གིས་མ་ཁྲེལ་ན་ཚུལ་ཁྲིམས་ཡོད། །དྲན་རིག་མ་ཉམས་པ་བཟོད་པའི་མཆོག །ཀུན་གྱི་གྲོགས་
སུ་བརྩོན་འགྲུས་དགོས། །སྣང་ཞེན་ལྷར་སྒོམ་བསམ་གཏན་ཏེ། །འཛིན་ཞེན་རང་གྲོལ་ཤེས་རབ་སོ། །དེ་ལ་བསམ་དང་བསམ་བྱེད་མེད། །ཐ་

མལ་མ་ཡིན་ངེས་ཤེས་བྲལ། །མྱ་ངན་འདས་ཞི་དམ་པའོ། །འདི་ནི་ཀུན་ལ་བརྗོད་མི་བྱ། །སེམས་ཀྱིས་དམ་པར་ཟུང་ཞིག་གུ། །ཞེས་སོ། །
དེ་ལྟར་ཕར་ཕྱིན་དྲུག་སོགས་བྱང་སེམས་ཀྱི་གཞུང་ལུགས་རྒྱ་མཚོ་ལྟ་བུ་ཐམས་ཅད་མདོ་དོན་དྲིལ་ན། སྟོང་ཉིད་སྙིང་རྗེའི་སྙིང་པོ་ཅན་ཞིག་ལ་འདུ་བ་
ཡིན་ཏེ། དཔལ་ས་ར་ཧས། སྙིང་རྗེ་དང་བྲལ་སྟོང་པ་ཉིད་ལྟ་བ། །དེས་ནི་ལམ་མཆོག་རྙེད་པ་མ་ཡིན་ཏེ། །གལ་ཏེ་སྙིང་རྗེ་འབའ་ཞིག་
བསྒོམ་ན་ཡང་། །འཁོར་བ་འདིར་གནས་ཐེར་པ་ཡོད་དམ་ཅི། །གང་ལ་གཉིས་པོ་ཡོད་པར་གྱུར་པ་དེ། །སྲིད་པར་མི་གནས་མྱ་ངན་འདས་མི་
གནས༑ །ཞེས་གསུངས། དེས་ན་རྒྱལ་བས་ཆོས་སྒོ་ཇི་སྙེད་གསུངས་པ་ཐམས་ཅད་འདི་ཁོ་ན་རྒྱུད་ལ་སྐྱེ་བའི་ཐབས་སུ་གསུངས། ཆོས་དང་
ཆོས་མིན་ཀྱི་ཤན་ཀྱང་འདིས་འབྱེད་ཅིང་། ཐོས་བསམ་སྒོམ་གསུམ་བྱས་པའི་འབྲས་བུ་ཡང་བྱང་ཆུབ་ཀྱི་སེམས་གཉིས་གོང་འཕེལ་དང་། བདག་

༄༅། །འཛིན་ཉོན་མོངས་ཇེ་ཆུང་དུ་སོང་བ་ཞིག་ངེས་པར་དགོས་པ་ཡིན་ནོ། །བདུན་པ་སེམས་བསྐྱེད་ཀྱི་ཕན་ཡོན་ལ་སོ་སོར་བཤད་པ་
དང་༑ སྤྱིར་བཤད་པ་གཉིས། དང་པོ་སོ་སོར་སྟོན་པ་སྨོན་འཇུག་གཉིས་ཀྱི་ཕན་ཡོན་ཏེ། དང་པོ་སྨོན་པའི་སེམས་བསྐྱེད་པའི་ཕན་ཡོན་
བརྒྱད་དེ། ཐེག་པ་ཆེན་པོར་ཆུད་པར་འགྱུར་བ་དང་། བྱང་ཆུབ་སེམས་དཔའི་བསླབ་པ་ཐམས་ཅད་ཀྱི་རྟེན་དུ་འགྱུར་བ་དང་། སྡིག་པ་ཐམས་
ཅད་རྩད་ནས་གཅོད་པར་འགྱུར་བ་དང་། བླ་ན་མེད་པའི་བྱང་ཆུབ་ཀྱི་རྩ་བ་ཚུགས་པར་འགྱུར་བ་དང་། བསོད་ནམས་དཔག་ཏུ་མེད་པ་ཐོབ་པར་འགྱུར་
བ་དང་། སངས་རྒྱས་ཐམས་ཅད་མཉེས་པར་འགྱུར་བ་དང་། སེམས་ཅན་ཐམས་ཅད་ལ་ཕན་པར་འགྱུར་བ་དང་། མྱུར་དུ་མངོན་པར་རྫོགས་
པར་སངས་རྒྱས་པར་འགྱུར་བའོ། །གཉིས་པ་འཇུག་པ་སེམས་བསྐྱེད་ཀྱི་ཕན་ཡོན་བཅུ་སྟེ། སྔ་མ་བརྒྱད་པོའི་སྟེང་དུ། རང་དོན་རྒྱུན་ཆགས་

སུ་འབྱུང་བ་དང་། གཞན་དོན་སྣ་ཚོགས་སུ་འབྱུང་བ་དང་བཅུའོ། །དེ་ལ་དང་པོ་ནི་སྤྱོད་འཇུག་ལས། སེམས་དེ་ཡང་དག་བླངས་གྱུར་པ། །དེ་
ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུགས། །རྒྱུན་མི་ཆད་པ་དུ་མ་ཞིག །ནམ་མཁའ་མཉམ་པར་རབ་ཏུ་
འབྱུང་༑ །ཞེས་སོ། །གཉིས་པ་གཞན་དོན་འབྱུང་བ་ནི། སྤྱོད་འཇུག་ལས། གང་ཞིག་བདེ་བས་འཕོངས་པ་དང་། །སྡུག་བསྔལ་མང་
ལྡན་དེ་དག་ལ། །བདེ་བ་ཀུན་གྱིས་ཚིམ་པ་དང་། །སྡུག་བསྔལ་ཐམས་ཅད་གཅོད་བྱེད་ཅིང་། །གཏི་མུག་ཀྱང་ནི་སེལ་བྱེད་པ། །དེ་དང་དགེ་
མཚུངས་ག་ལ་ཡོད། །དེ་འདྲའི་བཤེས་ཀྱང་ག་ལ་ཡོད། །བསོད་ནམས་དེ་འདྲ་ག་ལ་ཡོད། །ཅེས་གསུངས་སོ། །གཉིས་པ་སྨོན་འཇུག་
སེམས་བསྐྱེད་ཀྱི་ཕན་ཡོན་སྤྱིར་སྟོན་པ་ནི། བྱང་ཆུབ་ཀྱི་སེམས་རིན་པོ་ཆེ་འདི་ནི། རྒྱལ་བ་སྲས་བཅས་ཀྱི་གཤེགས་ཤུལ། བགྲོད་པ་

༄༅། །གཅིག་པུའི་ལམ། སྲིད་ཞིའི་ཕན་བདེ་ཐམས་ཅད་ཀྱི་འབྱུང་གནས་ཡིན་པས། ཕན་ཡོན་ཚད་མེད་པའི་ཚུལ་རྒྱས་པར་
སངས་རྒྱས་ཕལ་པོ་ཆེར། ནོར་བཟང་གིས་བཤེས་གཉེན་བརྟེན་པའི་ལེའུ་ལས། བྱང་ཆུབ་སེམས་དཔའ་བྱམས་པས། དཔེ་ཉིས་བརྒྱ་དང་
སུམ་ཅུའི་བསྟན་ལ། བསྡུ་ན་སྤྱོད་འཇུག་གི་ལེའུ་དང་པོ་ལ་ལྔར་གསུངས་པ་བཞི། འདིར་ཡང་དེ་ལྟར་སྟོན་པ་ལ། མིང་དོན་གནས་འགྱུར་
བའི་ཕན་ཡོན་མི་དགེ་བའི་གཉེན་པོར་བྱེད་པའི་ཕན་ཡོན། དགེ་འབྲས་གོང་འཕེལ་གྱི་ཕན་ཡོན། ངན་སོང་སྒོ་གཅོད་ཀྱི་ཕན་ཡོན། རྣམ་མཁྱེན་
སངས་རྒྱས་འཐོབ་པའི་ཕན་ཡོན་དང་ལྔའོ། །དང་པོ་མིང་དོན་གནས་འགྱུར་བའི་ཕན་ཡོན་ནི། སྔར་རང་དགའ་བ་བསྒོམ་པའི་སྐབས་སུ་བཤད་པ་
བཞིན་ཏེ། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམས་ཐག་རྣམས། །

བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། །ཞེས་སོ། །གཉིས་པ་མི་དགེ་བའི་གཉེན་
པོར་བྱེད་པའི་ཕན་ཡོན་ནི་གང་ཞིག་ངེས་པར་ངན་སོང་དུ་སྐྱེ་འགྱུར་གྱི་ལས་ཅན་ཞིག་གིས་བྱང་ཆུབ་ཀྱི་སེམས་འདི་བསྐྱེད་ན། འབྲས་བུ་ངན་འགྲོའི་
སྐྱེ་རྒྱུ་ཟིལ་གྱིས་གནོན་པ་ཉི་མའི་འོད་ཀྱིས་སྐར་ཚོགས་མི་སྣང་བ་ལྟར་ངེས་པའི་སྡིག་པ་ཟིལ་གྱིས་གནོན་ཅིང་། མ་ངེས་པའི་སྡིག་པ་དྲུང་ནས་
འབྱིན་པ། དུས་མཐའི་མེས་རྩྭ་སྦུར་བསྲེགས་པ་བཞིན་སྡིག་ལྟུང་སྐད་ཅིག་གིས་ལྷག་མེད་དུ་འཇོམས་པ་སྟེ། ཞི་བ་ལྷས། སྡིག་པ་སྟོབས་
ཆེན་ཤིན་ཏུ་མི་བཟད་པ། །དེ་ནི་རྫོགས་པའི་བྱང་ཆུབ་སེམས་མིན་པ། །དགེ་གཞན་གང་གིས་ཟིལ་གྱིས་གནོན་མི་འགྱུར། །ཞེས་དང་། དེས་
ནི་དུས་མཐའི་མེས་བཞིན་སྡིག་ཆེན་རྣམས། །སྐད་ཅིག་གཅིག་གིས་ངེས་པར་སྲེག་པར་བྱེད། །ཅེས་སོ། །གསུམ་པ་དགེ་འབྲས་གོང་

༄༅། །འཕེལ་བྱེད་པའི་ཕན་ཡོན་ནི། དེ་ལ་བྱང་སེམས་ཀྱིས་མ་ཟིན་པའི་དགེ་རྩ་ནི་ཆུ་ཤིང་གི་སྡོང་པོ་ལྟར་འབྲས་བུ་ལན་གཅིག་
བསྐྱེད་ནས་ཟད་པར་འགྱུར་ལ། སྨོན་སེམས་ཀྱིས་ཟིན་པའི་དགེ་འབྲས་གནས་སྐབས་དང་། མཐར་ཐུག་ཀུན་ཏུ་མི་ཟད་པ་བཟའ་ཤིང་གི་
སྡོང་པོ་ལྟ་བུ་སྟེ། དེ་ཉིད་ལས། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟད་པར་འགྱུར་བ་ཉིད། །བྱང་ཆུབ་སེམས་
ཀྱི་ལྗོན་ཤིང་རྟག་པར་ཡང་། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་སོ། །ཁྱད་པར་དུ་འཇུག་སེམས་ཐོབ་ལ་མ་ཉམས་
པའི་གང་ཟག་གི །བསོད་ནམས་རྒྱུན་ཆགས་པས་ལམ་ཕར་ཕྱིན་སོགས་མ་བསླབ་ཀྱང་། འགྲོ་འཆགས་ཉལ་གཉིད་སོགས་ཀྱི་དུས་ནའང་། 
ཚོགས་གཉིས་གོང་འཕེལ་དུ་རྒྱུན་ཆད་མེད་པར་འབྱུང་བ་བརྩོན་ལྡན་གཞན་གྱི་བྱ་བ་ལས་ལྷག་པའི་ཚུལ་ལུང་སྔར་དྲངས་པ་ལྟར་རོ། །བཞི་པ་

ངན་སོང་གི་སྒོ་འཕར་གཅོད་པའི་ཕན་ཡོན་ནི། སྤྱིར་བསམ་པ་བཟང་པོ་དང་ལྡན་པས། རྣམ་སྨིན་ངན་འགྲོར་འཕེན་པའི་ཀུན་སློང་རྒྱུན་གཅོད་
ཅིང་བདེ་ནས་བདེ་བའི་ལམ་ལ་འགྲོ་བ་ཆོས་ཉིད་ཡིན་ཀྱང་། གནས་སྐབས་དྲན་ཉམས་དང་བག་མེད་པའི་དབང་ལས་གནས་ངན་དུ་སོང་ཡང་དེ་
མ་ཐག་བྱང་སེམས་ཀྱི་རིགས་སད་དེ་ཐར་བར་འགྱུར་བ་དེད་དཔོན་མཛའ་བོའི་བུ་མོ་ལྟར་དར་གྱི་ཕོ་ལོང་བརྡབ་པའི་ཡུན་ཙམ་ལས་མི་གནས་པར་
མྱུར་དུ་བདེ་བར་དབུགས་འབྱིན་པ་སྟེ། སྤྱོད་འཇུག་ལས། སེམས་ཅན་རྣམས་ཀྱི་ཀླད་ནད་ཙམ། །བསལ་ལོ་སྙམ་དུ་བསམས་ན་ཡང་། །
ཕན་འདོགས་བསམ་པ་དང་ལྡན་ཏེ། །བསོད་ནམས་དཔག་མེད་ལྡན་འགྱུར་ན། །སེམས་ཅན་རེ་རེའི་མི་བདེ་བ། །དཔག་ཏུ་མེད་པ་བསལ་
འདོད་ཅིང་། །རེ་རེའང་ཡོན་ཏན་དཔག་མེད་དུ། །བསྒྲུབ་པར་འདོད་པ་སྨོས་ཅི་དགོས། །ཞེས་སོ། །ལྔ་པ་རྣམ་མཁྱེན་རྫོགས་པའི་སངས་

༄༅། །རྒྱས་འཐོབ་པའི་ཕན་ཡོན་ནི། ཕྱོགས་བཅུའི་འཇིག་རྟེན་ཁམས་མུ་མེད་པ་ན་དུས་གསུམ་དུ་གཤེགས་བཞུགས་འབྱོན་འགྱུར་
གྱི་ཚད་མེད་པའི་སྤང་རྟོགས་ཀྱི་ཡོན་ཏན་ཐམས་ཅད་ཡོངས་སུ་རྫོགས་པའི་སངས་རྒྱས་ཐམས་ཅད་དང་། ས་ཆེན་པོར་གནས་པའི་བྱང་ཆུབ་སེམས་
དཔའ་ལའང་བྱང་ཆུབ་ཀྱི་སེམས་རིན་པོ་ཆེ་འདི་བསྐྱེད་པ་ཉག་གཅིག་ལས། ལམ་གཞན་མེད། ལམ་མཆོག་འདི་དང་བྲལ་ན་སངས་རྒྱས་མི་ཐོབ་
མ་བྲལ་ན་རང་འབྲས་སངས་རྒྱས་ལས་མི་གཡོ་མི་འཁྱུག་པས། ཐེག་པ་ཐམས་ཅད་ཀྱི་མཐར་ཐུག་བགྲོད་པ་གཅིག་པུའི་ལམ་ཆེན་ཀྱང་འདི་ཁོ་
ནར་ངེས་ཏེ། དེ་ཉིད་ལས། གསེར་འགྱུར་རྩི་ཡི་རྣམ་པ་མཆོག་ལྟ་བུ། །མི་གཙང་ལུས་འདི་བླངས་ནས་རྒྱལ་བའི་སྐུ། །རིན་ཆེན་རིན་
ཐང་མེད་པར་བསྒྱུར་བས་ན། །བྱང་ཆུབ་སེམས་ཞེས་བྱ་བ་རབ་བརྟན་བཟུངས། །ཞེས་སོགས་སོ། །དེར་མ་ཟད་བྱང་ཆུབ་ཀྱི་སེམས་རིན་

པོ་ཆེར་གུས་པས་འདུད་པ་ཙམ་གྱི་ཕན་ཡོན་ཡང་མཐའ་ཡས་པར། དཔལ་སྦྱིན་གྱི་ཞུས་པའི་མདོར། གངྒཱའི་བྱེ་མའི་གྲངས་རྙེད་ཀྱི། །སངས་
རྒྱས་ཞིང་རྣམས་མི་གང་གིས། །རིན་ཆེན་དག་གིས་ཀུན་བཀང་སྟེ། །འཇིག་རྟེན་མགོན་ལ་ཕུལ་བ་ལས། །གང་གིས་ཐལ་མོ་སྦྱར་བགྱིས་
ཏེ༑ །བྱང་ཆུབ་ཏུ་ནི་སེམས་བཏུད་ནས། །མཆོད་པ་འདི་ནི་ཁྱད་པར་འཕགས། །དེ་ལ་མཐའ་ནི་མ་མཆིས་སོ། །ཞེས་སོ། །དེ་
ལྟར་ཕན་ཡོན་ཚད་མེད་ལ་ཤིན་ཏུ་བྲོད་པས་གཅིག་ཆོག་ཡིད་བཞིན་ནོར་བུ་འདི་ཁོ་ནར་ཆིག་སྒྲིལ་དུ་བྱས་ཏེ་ཉིན་མཚན་ཀུན་ཏུ་འབད་པར་རིགས་
སོ༑ །དེ་ཡན་ཆོད་ཀྱིས་སེམས་བསྐྱེད་ཀྱི་ཁྲིད་བཤད་པ་སོང་ངོ་།། ༈ །།གཉིས་པ་ལག་ལེན་དུ་འདེབས་པ་ལ། མདོ་སྔགས་
ཀྱི་ལམ་གནད་ཐམས་ཅད་བསགས་སྦྱོང་སྤེལ་གསུམ་དུ་འདུ་བ་དང་། ཁྱད་པར་ཟབ་མོའི་ལམ་གྱི་ཉམས་རྟོགས་ཁྱད་པར་ཅན་རྒྱུད་ལ་

༄༅། །སྐྱེ་བ་ལ། འགལ་རྐྱེན་སྡིག་སྒྲིབ་སྦྱང་བྱེད་བླ་མ་རྡོ་རྗེ་སེམས་དཔའི་བསྒོམ་བཟླས་ཀྱི་ཁྲིད། མཐུན་རྐྱེན་ཚོགས་གཉིས་
བསགས་ཐབས་མཎྜལ་གྱི་ཁྲིད། རྟོགས་པའི་ཡོན་ཏན་བསྐྱེད་ཅིང་གོང་འཕེལ་དུ་བྱེད་པ་ལམ་ཟབ་མོ་བླ་མའི་རྣལ་འབྱོར་གྱི་ཁྲིད་རིམ་དང་གསུམ་
ལས༑ དང་པོ། འགལ་རྐྱེན་སྡིག་སྒྲིབ་སྦྱང་བྱེད་བླ་མ་རྡོ་རྗེ་སེམས་དཔའི་བསྒོམ་བཟླས་ལ། སྦྱོང་བྱ་ངོས་བཟུང་བ། སྦྱོང་བྱེད་སྤྱིར་
བསྟན་པ། སྦྱང་ཚུལ་བྱེ་བྲག་ཏུ་བཤད་པ། ཞར་བྱུང་བཟླས་བརྗོད་ལ་བསླབ་པ། སྦྱང་འབྲས་དག་པ་ཐོབ་ཚུལ། དགོས་ཆེད་ཕན་ཡོན་
བསྟན་པའོ། །དང་པོ་སྦྱོང་བྱའི་སྒྲིབ་པ་ངོས་བཟུང་བ་ལ། གང་ལ་ཉོན་མོངས་ཤེས་བྱའི་སྒྲིབ་པ་རྣམས༔ ཞེས་པས་སྦྱང་བ་སྡིག་པའི་
སྒོ་དྲུག་དང་། སྒྲེ་བ་པ་བཞི་ངོས་བཟུང་བ་གཉིས། དང་པོ་སྦྱང་བྱ་སྡིག་པའི་སྒོ་དྲུག་ནི། ག༷ང་ཟག་གང་ལ༷་དུས་ཀྱི་སྒོ་ཚེ་རབ་ཐོག་མེད་ནས་

ད་ལྟའི་བར་བསགས་པའི་སྡིག་སྒྲིབ། ཀུན་སློང་གི་སྒོ་དུག་གསུམ་གང་རུང་བཅས་པའི་སྒོ་ཕྱི་སོ་ཐར་ནང་བྱང་སེམས་གསང་བ་སྔགས་ཀྱི་སྡོམ་
པ་གསུམ་ཉམས་ཆགས་ཞིག་རལ་སོང་བ། ངོ་བོའི་སྒོའམ་རང་བཞིན་མི་དགེ་བཅུ། མཚམས་མེད་པ་ལྔ་སོགས། འགྲིམ་པའི་སྒོ་
ལུས་ངག་ཡིད་གསུམ་གྱི་ལམ་ནས་བསགས་པ། ཡུལ་གྱི་སྒོ་དཀོན་མཆོག་ལ་མ་གུས་པས་བསགས་པ་དང་། ཕ་མ་དྲིན་ཆེན་ནས་ཕལ་
པའི་བར་ལ་བརྟེན་ནས་བསགས་པ་ཐམས་ཅད་དེ། ཞི་བ་ལྷས། སྦྱང་བྱ་སྡིག་པའི་སྒོ་དྲུག་སྟེ། །ཞེས་སོ། །མདོར་ན་རིན་ཆེན་ཕྲེང་བ་
ལས༑ ཆོས་རྣམས་ཡིད་ནི་སྔོན་འགྲོ་བས། །ཡིད་ནི་གཙོ་བོ་ཞེས་གྲགས་པས། །ཞེས་པས། ཡིད་ཆགས་སྡང་ལ་སོགས་པ་ཉོན་མོངས་
ཅན་གྱིས་ཀུན་ནས་བསླང་བའི་མི་དགེ་བའི་སྡིག་ལྟུང་མཐའ་དག་དང་དམ་ཚིག་ཉམས་ཆགས་སོགས་རང་གིས་བྱས་པ་དང་། གཞན་ལ་

༄༅། །བྱེད་དུ་སྩལ་བ་དང་། བྱེད་པ་ལ་རྗེས་སུ་ཡི་རང་བའི་སྡིག་པའི་ལས་སོ། །ཐར་པ་རིན་པོ་ཆེའི་རྒྱན་ལས། དེར་མ་
ཟད་ཆགས་སྡང་དང་ཉོན་མོངས་པ་ཅན་གྱིས་ཀུན་ནས་བསླང་བའི་ཆོས་ལ་ཐོས་བསམ་བསྒོམ་པའང་མི་དགེ་བ་ཡིན་ནོ། །ཞེས་སོ། །དེ་དག་
གི་འབྲས་བུ་ནི། རིན་ཆེན་ཕྲེང་བ་ལས། འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །མི་དགེ་བ་ལས་སྡུག་
བསྔལ་ཀུན། །དེ་བཞིན་ངན་སོང་ཐམས་ཅད་དོ། །ཞེས་དང་། སྤྱོད་འཇུག་ལས། མི་དགེ་བ་ལས་སྡུག་བསྔལ་འབྱུང་། །འདི་ལེས་
ཇི་ལྟར་ངེས་ཐར་ཞེས། །ཉིན་མཚན་ཀུན་ཏུ་བདག་གི་ནི། འདི་ཉིད་འབའ་ཞིག་བསམ་པར་རིགས། །ཞེས་སོ། །དེས་ན་སྡིག་པ་ཐམས་
ཅད་བཤགས་པའི་ཐབས་ལ་འབད་པར་བྱའོ། །གཉིས་པ་སྒྲིབ་པ་རྣམ་བཞི་ངོས་བཟུང་བ་ནི། གདུལ་བྱའི་སེམས་ཅན་གང་ཞིག་ལ། གང་

གིས་སྒྲིབ་ན་སྒྲིབ་པ་གསུམ་མམ་བཞིས་སྒྲིབ་སྟེ་ལས་ཉོན་མོངས་ཤེས་བྱའི་སྒྲིབ་པའོ། །དང་པོ་ལས་སྒྲིབ་ནི། ཚེ་ཐོག་མ་མེད་པ་ནས་བསགས་
པའི་ལས་ཀྱི་རྣམ་སྨིན་ཡིན་ཏེ། ཚེ་འདི་ལ་མྱོང་གྱུར་གྱི་ལས་དང་། ཕྱི་མ་ལ་མྱོང་གྱུར་གྱི་ལས་དང་། ལན་གྲངས་གཞན་ལ་མྱོང་འགྱུར་གྱི་
ལས་རྣམས་སོ། །གཉིས་པ་ཉོན་སྒྲིབ་ནི། མ་རིག་པའི་རྐྱེན་གྱིས་ཉོན་མོངས་པ་དུག་ལྔ་སོགས་ཏེ། དབྱེ་ན་སེམས་བྱུང་རྩ་ཉོན་དང་ཉེ་ཉོན་
གཉིས༑ རྩ་ཉོན་ནི། འདོད་ཆགས་ཁོང་ཁྲོ་ང་རྒྱལ་དང་། །མ་རིག་ཐེ་ཚོམ་ལྟ་བ་སྟེ། །འདི་དག་རྩ་ཉོན་དྲུག་ཡིན་ནོ། །ཞེས་པའི་འདོད་
ཆགས་ནི་ཁམས་གསུམ་པའི་ཟག་བཅས་ཀྱི་ཕུང་པོར་ཆགས་པ། འདི་ལ་འདོད་ཁམས་པར་འདོད་པའི་འདོད་ཆགས། ཁམས་གོང་མར་
སྲིད་པའི་འདོད་ཆགས་སོ། །ཁོང་ཁྲོ་ནི་སྡུག་བསྔལ་དང་སྡུག་བསྔལ་གྱི་གཞི་ལ་མནར་སེམས། ང་རྒྱལ་ནི་འཇིག་ལྟ་ལ་བརྟེན་ནས་སེམས་

༄༅། །མཐོ་བའི་རྣམ་པར་ཁེངས་པ། མ་རིག་པ་ནི་ལས་འབྲས་དང་བདེན་པ་དཀོན་མཆོག་རྣམས་ཀྱི་ཚུལ་མི་ཤེས་པ། ཐེ་ཚོམ་
ནི་བདེན་པའི་དོན་ལ་ཡིད་གཉིས་ཟ་བ། ལྟ་བ་ནི་ཉོན་མོངས་པ་ཅན་ཐམས་ཅད་ལྟ་བ་སྟེ། དབྱེ་ན། འཇིག་ཚོགས་ལ་ལྟ་བ། མཐར་འཛིན་
པའི་ལྟ་བ། ལོག་པར་ལྟ་བ། ལྟ་བ་མཆོག་འཛིན། ཚུལ་ཁྲིམས་བརྟུལ་ཞུགས་མཆོག་འཛིན་དང་ལྔའོ། །གཉིས་པ་ཉེ་ཉོན་ནི། ཁྲོ་དང་
འཁོན་འཛིན་འཆབ་དང་འཚིག །ཕྲག་དོག་སེར་སྣ་སྒྱུ་དང་གཡོ། །རྒྱག་དང་རྣམ་འཚེ་ངོ་ཚ་མེད། །ཁྲེལ་མེད་རྨུགས་རྒོད་མ་དད་དང་། །ལེ་
ལོ་བག་མེད་བརྗེད་ངེས་དང་། །ཤེས་བཞིན་མ་ཡིན་རྣམ་གཡེང་སྟེ། །འདི་དག་ཉེ་ཉོན་ཉི་ཤུའོ། །ཞེས་པས། ཁྲོ་བ་ནི་གནོད་པ་དངོས་སུ་
ཤོམས་པ། འཁོན་པ་ནི་གནོད་སེམས་རྒྱུན་མི་གཏོང་བ། འཆབ་པ་ནི་རང་གི་ཉེས་པ་སྒྲིབ་འདོད། །འཚིག་པ་ནི་ཁྲོ་དང་འཁོན་འཛིན་རྒྱུ་ལས་

མི་བཟོད་པར་ཚིག་རྩུལ་སྨྲ་བ། ཕྲག་དོག་ནི། རང་རྙེད་བཀུར་སོགས་ལ་ཆགས་ནས་གཞན་གྱི་ཕུན་ཚོགས་ལ་མི་བཟོད་པར་སེམས་ཁོང་ནས་
འཁྲུགས་པ། སེར་སྣ་ནི་བདོག་པའི་དངོས་པོར་དམ་དུ་འཛིན་པ། སྒྱུ་ནི་རང་ལ་མེད་པའི་ཡོན་ཏན་ཡོད་པར་འཆོས་ནས་གཞན་སླུ་བར་བྱེད་
པ༑ གཡོ་ནི་རང་གི་ཉེས་པ་སྦས་ཏེ་ཉེས་རྒྱན་སྐྱོང་སེམས་གྱུ་གྱུ་བོ། རྒྱགས་པ་ནི། ནད་མེད་ལང་ཚོ་སོགས་རང་རྒྱུད་ལ་ཡོད་པའི་
ཟག་བཅས་ཀྱི་ཕུན་ཚོགས་ལ་ཆགས་སེམས་ཀྱིས་རང་མགུས་འགྱིངས་བ། རྣམ་འཚོ་བརྩེ་བ་མེད་པར་གཞན་ལ་མཐོ་བཙམ་པ། ངོ་ཚ་
མེད་པ་ནི། བདག་རྒྱུ་མཚན་དུ་བྱས་ཏེ་སྡིག་ལ་མི་འཛེམ་པ། ཁྲེལ་མེད་པ་ནི། གཞན་རྒྱུ་མཚན་དུ་བྱས་ཏེ་མི་དགེའི་ཕྱོགས་ལ་མི་འཛེམ་
པ༑ རྨུགས་པ་ནི། ལུས་སེམས་ལྕི་བའི་རྣམ་པས་དམིགས་པ་ལ་འཇུག་མི་ནུས་པར་ནང་དུ་སྡུད་ཅིང་སེམས་ལས་སུ་མི་རུང་བ། རྒོད་

༄༅། །པ་ནི་སེམས་ཡུལ་ལ་འཕྲོ་བས་ལས་སུ་མི་རུང་ཞིང་མ་ཞི་བར་བྱེད་པ། མ་དད་པ་ནི་ཡང་དག་པ་དང་དགེ་ཆོས་ལ་མི་
མོས་པ། ལེ་ལོ་ནི་ཉལ་སྙེལ་འཕྲེས་སོགས་ཀྱི་བདེ་བ་ལྟ་བུའི་བྱ་བ་ངན་པར་ཞེན་ནས་དགེ་ཕྱོགས་ལ་འཇུག་པ་ལྷོད་པ། བག་མེད་ནི་དགེ་
སྡིག་བླང་དོར་ལ་གཟོབ་པ་ལྷུར་མི་ལེན་པ། བརྗེད་ངེས་ནི། དྲན་པས་མ་ཟིན་པར་དགེ་བའི་དམིགས་པ་མི་གསལ་བར་བརྗེད་པ། ཤེས་
བཞིན་མིན་པ་ནི། སྒོ་གསུམ་གྱི་སྤྱོད་པ་ཤེས་བཞིན་དུ་མི་འཇུག་པར་བབ་བབ་ཏུ་འཇུག་པ། རྣམ་གཡེང་ནི། སེམས་ཡུལ་ལ་གཡོ་ཞིང་
འཕྱན་ཏེ་དགེ་བའི་དམིགས་པ་ལ་རྩེ་གཅིག་ཏུ་མི་གནས་པར་བྱེད་པ་སྟེ། འདི་ལ་ཕྱི་ནང་མཚན་མའི་གཡེང་བ་སོགས་ཀྱི་དབྱེ་བ་ཡོད་དོ། །དེ་
ལྟར་ཉི་ཤུ་ནི། རྩ་ཉོན་གྱི་ཆར་གཏོགས་ཤིང་དེ་དང་ཉེ་བས་ཉེ་ཉོན་ཞེས་བྱའོ། །གསུམ་པ་ཤེས་སྒྲིབ་ནི། ཤེ༷ས་བྱ༷་ཤེས་སུ་མི་སྟེར་བའི་སྒྲིབ་

པ་དང་། ཤེས་པའི་དོན་ལ་འཛིན་པའི་སྒྲིབ་པའོ། །དང་པོ་ནི་ཤེས་བྱ་དེ་ཁོ་ན་ཉིད་ལ་སྒྲིབ་པ་ལྷན་སྐྱེས་པའི་མ་རིག་པ་དང་། ཀུན་བརྟགས་
ཀྱི་མ་རིག་པ་སྟེ་རང་གིས་རང་ལ་སྒྲིབ་པ་དང་། ལོག་པའི་རྐྱེན་གྱིས་རྟོགས་སུ་མི་སྟེར་བའི་སྒྲིབ་པ་སྟེ། ལམ་གྱི་གོལ་ས་དེ་རྣམས་ཀྱིས། ཡང་
དག་པའི་དོན་ལ་སྒྲིབ་ཤིང་རྟོགས་སུ་མི་སྟེར་བའི་སྒྲིབ་པ་སྟེ། ཀུན་བྱེད་ལས། ཆོས་ཀུན་སྙིང་པོ་བྱང་ཆུབ་སེམས་གཅིག་ལ། །གཅིག་ལ་
རྣམ་པ་བགྲངས་བས་གོལ་སྒྲིབ་བྱུང་། །བགྲོད་དུ་མེད་ལ་བགྲོད་པས་གོལ་ས་བྱུང་། །དམིགས་མེད་ལ་བལྟས་མ་མཐོང་སྒྲིབ་པ་བྱུང་། །
ཞེས་དང་། ཐིག་ལེ་ཀུན་གསལ་ལས། འོག་མས་གོང་མའི་དོན་མ་མཐོང་བས་སྒྲིབ་པ་ཡིན། །གོང་མས་འོག་མའི་ལས་སྤྱོད་གོལ་བ་ཡིན། །
ཞེས་གསུངས་པ་ལྟར་རོ། །གཉིས་པ་ཤེས་པའི་དོན་ལ་འཛིན་པའི་སྒྲིབ་པ་ནི། མཐོང་ལམ་ཡན་ཆད་ཀྱི་རྟོགས་པའི་དོན་ལ་འཛིན་པས་

༄༅། །སྒྲིབ་པ་ཡིན་ཏེ། མཐོང་ལམ་ན་མཐོང་བའི་དོན་ལ་ཆེད་དུ་འཛིན་པ་ཀུན་བརྟགས་སྒྲིབ་པ་དང་། སྒོམ་ལམ་ན་བསྒོམ་པ་
ལ་ཆེད་དུ་འཛིན་པ་ལྷན་གཅིག་གནས་པའི་སྒྲིབ་པ་དང་། མཐར་ལམ་ན་ཤུགས་ལས་བྱུང་བའི་མཉམ་རྗེས་ཆ་ཕྲ་མོ་གཅིག་ཡོད་པ་བག་ཉལ་གྱི་
སྒྲིབ་པ་ཡིན། སྒྲིབ་པ་བཞིའི་དབང་དུ་བྱས་ན། བཞི་པ་བག་ཆགས་ཀྱི་སྒྲིབ་པ་ཞེས། མཐར་ལམ་གྱི་སྐབས་འདིར་རྡོ་རྗེ་ཐེག་པའི་ཁྱད་པར་
གྱི་སྦྱང་བྱ། ཁུ་རྡུལ་རླུང་གསུམ་མམ། སྒོ་གསུམ་ཆེས་ཕྲ་བའམ། སྣང་གསུམ་འཕོ་བའི་བག་ཆགས་ཀྱི་སྒྲིབ་པ་ཐུན་མིན་གྱི་སྦྱང་བྱའོ། །
ལམ་གྱི་གོལ་ས་ལ་རིག་པའི་སྒྲོན་མེ་ལས་ལྟ་སྒོམ་སྤྱོད་འབྲས་བཞིའི་གོལ་ས་ཡོད་པར་བསྟན་པའི། དང་པོ། ལྟ་བའི་གོལ་ས་ལ་གཉིས་
ལས༑ དང་པོ་ནི་མུ་སྟེགས་པ་ལ། ཡོད་པ་ལ་སྐུར་པ་འདེབས་པ་ཆད་པའི་ལྟ་བ་དང་། མེད་པ་ལ་སྒྲོ་འདོགས་པ་རྟག་པའི་ལྟ་བ་དང་། 

གང་དུའང་མ་ཤེས་པ་མུར་ཐུག་ཁས་མི་ལེན་གྱི་ལྟ་བ་སོགས་ནི། ལམ་ལོག་པ་མ་རྟོགས་པའི་ལྟ་བ་ཡིན། ཞོར་བྱུང་གི་མུ་སྟེགས་སུ་གོལ་བ་ནི། 
གྲུབ་མཐའི་གཞུང་གཞན་ནས་བཤད་པ་བཞིན་དེ་དང་། ཁྱད་པར་གསང་སྔགས་ཀྱི་འབྲས་བུ་ལམ་དུ་བྱེད་པ་དང་། སེམས་ཡིན་པ་དང་། བདག་
ཉིད་ཆེན་པོ་ཡིན་པ་ལ་སོགས་པའི་གཞུང་ལས། ཕྱོགས་རེ་ཙམ་འདྲ་བ་ལ་དོན་ལོག་པར་གོ་སྟེ། མུ་སྟེགས་གྲངས་ཅན་པ་དང་། དབང་
ཕྱག་པ་དང་། རིགས་བྱེད་ཀྱི་མཐའ་གསང་བར་སྨྲ་བའི་སྡེ་པ་ལ་སོགས་པའི་འདོད་པ་དང་མཐུན་པར་གོལ་བ་རྣམས་དང་། འཇིག་རྟེན་པའི་
བསམ་གཏན་ལའང་དགྲ་བཅོམ་པ་སོགས་ཕྱིར་མི་ལྡོག་པར་སྙམ་ནས་བཟུང་བ་ལ། བསམ་གཏན་འཇིག་པའི་ཚེ། ཁམས་འོག་མར་སྐྱེ་
བར་མཐོང་ནས་ལོག་ལྟ་སྐྱེས་ཏེ། ངན་སོང་དུ་ལྟུང་བས་གོལ་སའི་བསམ་གཏན་ཞེས་སོགས་གསུངས། གཉིས་པ་ནང་པ་སངས་རྒྱས་

༄༅། །པ་ལ། རྒྱུ་མཚན་ཉིད་ཀྱི་ཐེག་པ་དང་། འབྲས་བུ་རྡོ་རྗེ་ཐེག་པ་གཉིས་ལ། ཐེག་རིམ་དགུར་དབྱེ་བའི་ཐེག་པ་འོག་མ་
འོག་མ་རྣམས། གོང་མ་གོང་མའི་གོལ་ས་དང་ལམ་སྟེགས་ཡིན་ལ་དེ་ལ་ཐོག་མར་གོལ་ས་ནི། ཐེག་པ་གོང་མའི་ལམ་ལ་ཞུགས་ནས་འོག་
མའི་ལྟ་བ་ལས་མ་རྟོགས་པར། གོང་མར་རློམ་པ་ནི་གོང་མ་ལ་སྒྲིབ་ཤིང་འོག་མར་གོལ་བ་ཡིན་ཏེ། མདོ་ལམ་རིམ་ལས། མུན་པའི་ཤེས་
དང་ལོག་སྲེད་དང་། །བྱིས་པའི་ཤེས་དང་ཕྱོགས་རིས་ཤེས། །མཐའ་དབུས་འབྱེད་པའི་ཤེས་པ་རྣམས། །དམ་པ་ཉིད་ཀྱི་གོལ་སར་འགྱུར། །
ཞེས་དང་། བྱང་སེམས་ལས། གོང་མར་སེམས་བསྐྱེད་འོག་མའི་སྙིང་རྗེ་སྤྱོད། །འོག་མ་ལ་ཉམས་གོང་མའི་ལམ་དུ་གོལ། །ཞེས་
གསུངས་པས། ཐེག་པ་གོང་མ་ལ་ལྟོས་ནས་འོག་མ་རྣམས་གོལ་ལོ། །ཡང་གྲུབ་མཐའ་ལས་ལོག་ཅིང་གོལ་བ་བཞི་སྟེ། ཆོས་ཐམས་ཅད་

དགོས་ཆེད་དང་དགོས་གཞིས་མཐའ་བཞི་རང་གྲོལ་དུ་གསུངས་པ་ལ། ཞེ་འདོད་ཀྱིས་ཕྱོགས་རེར་བཟུང་ཞིང་གོལ་བ་ནི་སྟོང་ཉིད་ཐལ་དྲགས་ཆད་
པར༑ ཆོས་ཉིད་ཐལ་དྲགས་དངོས་པོ། བདེན་གཉིས་ཐལ་དྲགས་གཟུང་འཛིན་དུ་གོལ་བ། དབྱེར་མེད་ཐལ་དྲགས་མུར་རྟུག་མཐའ་ལ་ཐུག་
པའོ། །དང་པོ་སྟོང་ཉིད་ཐལ་དྲགས་ཆད་པར་གོལ་བ་ནི། ཆོས་ཐམས་ཅད་སྟོང་པ་ཉིད་དུ་གསུངས་པ་དང་། རང་བཞིན་མེད་པ་ལ་སོགས་
པ་གསུངས་པ་ནི། དགོས་ཆེད་འགྲོ་དྲུག་ཨ་འཐས་ཞེན་པ་རང་ཁ་མའི་འཛིན་པོ་དགྲོལ་བ་དང་། དགོངས་གཞི་ནི་ཆོས་ཀུན་སེམས་ཉིད་རང་
སྣང་ལ་དངོས་པོ་དང་། མཚན་མས་སེལ་མེད་པ་ལ་དགོངས་ནས་གསུངས་པའོ། །དེ་ལྟར་མ་ཤེས་ཏེ་ཡང་དག་པར་རམ་ཕུག་སྟོང་པ་ཅང་
མེད་དུ་འདོད་པ་ནི། མུ་སྟེགས་ཆད་པའི་མཐར་གོལ་བ་ཡིན་ཏེ། ནམ་མཁའ་ཀློང་ཡངས་ལས། སྟོང་པར་བརྟག་པ་དོན་ལས་འཁྲུལ། །

༄༅། །མུ་སྟེགས་ཆད་པར་ལྟ་བ་དང་། །ཚིག་ལ་ཁྱད་ཡོད་དོན་ལ་མེད། །ཅེས་དང་། གསང་ཐིག་ལས། ཐམས་ཅད་གདོད་
ནས་དག་པས་བློ་ཡུལ་མིན། །དེ་ནི་ཆད་པའི་མཐའ་སྟེ་གྲོལ་བ་མེད། །ཅེས་སོ། །གཉིས་པ་ཆོས་ཉིད་ཐལ་དྲགས་དངོས་པོར་གོལ་བ་ནི། 
ཆོས་ཀུན་ཡེ་ནས་སངས་རྒྱས་པར་བསྟན་པ་དང་། སྣང་བ་འདི་ཉིད་ཆོས་ཉིད་ཡིན་པ་ལ་སོགས་པར་གསུངས་པ། དགོས་ཆེད་ནི་སངས་རྒྱས་
གཞན་ནས་ཚོལ་བའི་གོལ་ས་དགག་ཅིང་སྣང་སེམས་གཉིས་མེད་ཆོས་སྐུ་ཆེན་པོར་ངོ་སྤྲད་པ་དང་། དགོངས་གཞི་ནི། ཆོས་ཀུན་རང་བྱུང་གི་ཡེ་
ཤེས་སུ་ཡེ་ནས་སངས་རྒྱས་ཤིང་། ཅིར་སྣང་ཆོས་ཉིད་རང་སྣང་བ་ལ་དགོངས་ནས་གསུངས་སོ། །དེ་ལ་འཁྲུལ་གྲོལ་གྱི་ཤན་མ་ཕྱེད་པར། 
གཉིས་འཛིན་རང་ཁ་མ་འདི་ཁོ་ན་ལྟར་སངས་རྒྱས་ཡིན་ཞེས་པ་ལ་སོགས་པ་ཚིག་ཙམ་ལ་དམ་པར་ལྟ་ཞིང་མཆོག་ཏུ་བཟུང་ནས། ཐེག་པ་གཞན་

དང་གཞན་ཉམས་སུ་མྱོང་བ་རྣམས་ལ་ལྟ་བ་དམན་ཞེས་སྐུར་པ་འདེབས་པའོ། །ནམ་མཁའ་ཀློང་ཡངས་ལས། རང་སེམས་རྒྱུན་གྱི་རྟག་པར་འདོད། །
བདག་ཏུ་ཁས་ལེན་མུ་སྟེགས་དང་། །ཚིག་ལ་ཁྱད་ཡོད་དོན་ལ་མེད། །ཅེས་དང་། གསང་ཐིག་ལས། ཆོས་དང་སེམས་གཉིས་སོ་སོར་མི་
འགྱུར་བས། །དེ་ནི་རྟག་པའི་མཐའ་སྟེ་གྲོལ་བ་མེད། །ཅེས་སོ། །གསུམ་པ་བདེན་གཉིས་ཐལ་དྲགས་གཟུང་འཛིན་དུ་གོལ་བ་ནི། བདེན་
པ་གཉིས་སུ་གསུངས་པ་དེ། དགོས་ཆེད་ནི། བདག་དང་བདག་གི་དངོས་པོར་འཛིན་པའི་མདུད་པ་དགྲོལ་ཞིང་བདག་མེད་དམ་སྟོང་ཉིད་ཀྱི་
དོན་རྟོགས་པར་བྱ་བ་དང་། དགོངས་གཞི་ནི། སྣང་བ་འདི་ལ་བདག་དང་བདག་གིར་ཕྱོགས་སུ་བཟུང་བའི་ཆ་ནས་ཀུན་རྫོབ། དེ་ཉིད་བདག་
གམ་བདག་གིས་སྟོང་ཞིང་ཕྱོགས་མེད། རང་སྣང་བའི་ཆ་ནས་དོན་དམ་ཞེས་གསུངས་སོ། །དེ་ལྟར་མ་རྟོགས་ཏེ། སྣང་བ་འདི་ཉིད་དོན་དམ་

༄༅། །མིན་ལ། །འདིའི་རང་བཞིན་དོན་དམ་ཡིན། །ཅེས་པ་ལ་སོགས་པ་འདི་དང་འདིའི་རང་བཞིན་དུ་ཕྱེ་ནས་ཡིན་མིན་དུ་འདོད་
པའོ༑ །གསང་ཐིག་ལས། གཟུང་འཛིན་གཉིས་མེད་ཆོས་ཉིད་ལ། །ཕྲ་བ་ཙམ་ནི་བརྟག་པ་སྟེ། །བརྟགས་པའི་གྲུབ་མཐའ་ཐམས་ཅད་
ཀྱིས༑ །ཡང་དག་རྟོགས་པར་མི་འགྱུར་རོ། །ཞེས་དང་། མདོ་ལས། ཆོས་གང་སེམས་ཀྱི་དེ་ཉིད་ལས། །གཉིས་དང་མཐའ་རུ་གང་ལྟ་བ། །
མ་རིག་འཁྲུལ་པས་ཕྱིན་ཅི་ལོག །ཅེས་སོ། །བཞི་པ་དབྱེར་མེད་ཐལ་དྲགས་མུར་རྟུག་མཐའ་ལ་ཐུག་པའི་གོལ་ས་ནི། ཆོས་ཐམས་ཅད་གཉིས་
མེད་དང་། དབྱེར་མེད་ལ་སོགས་པ་གསུངས་པ་སྟེ། དགོས་ཆེད་ནི། གཟུང་འཛིན་དང་བླང་དོར་ལ་སོགས་པའི་གོལ་ས་དགག་ཅིང་ཡུལ་སེམས་
གཉིས་སུ་མེད་པར་རྟོགས་པར་བྱ་བ་དང་། དགོངས་གཞི་ནི་ཆོས་ཀུན་སེམས་ཉིད་རང་སྣང་ལ་གཟུང་འཛིན་ལ་སོགས་པ་ཡིན་མིན་གྱི་སེལ་

མེད་པ་ལ་དགོངས་སོ། །དེ་ལྟར་མ་རྟོགས་ཏེ་སྣང་སྟོང་དང་བཟང་ངན་ལ་སོགས་པ་གཅིག་ཏུ་འདྲེས་ནས། མེད་པར་འདོད་ཅིང་མ་འདྲེས་པའི་སྣང་
བ་འཁྲུལ་པར་འདོད་པ་སྟེ། གསང་ཐིག་ལས། བདག་གཞན་ཡོད་མེད་ལ་སོགས་ཀྱི། །འདུ་ཤེས་གང་དུའང་མི་སྐྱེ་སྟེ། །མི་སྐྱེ་བར་ཡང་
འདོད་པ་མེད། །ཡོད་མིན་མེད་མིན་མུར་རྟུག་ཆད། །ཅེས་སོ། །གཉིས་པ་བསྒོམ་པའི་གོལ་ས་ནི། ལྟ་བ་ལོག་པའི་རྗེས་སུ་བསྒོམ་པ་
དང་༑ ལྟ་མེད་ལོག་པའི་བསྒོམ་པ་དང་། ཐེག་པ་འོག་མའི་བསྒོམ་པ་གོང་མའི་གོལ་ས་དང་གསུམ། དང་པོ་ལྟ་བ་ལོག་པའི་རྗེས་སུ་བསྒོམ་
པ་ནི། མུ་སྟེགས་དང་ཞོར་བྱུང་སོགས་གོང་གི་ལྟ་བ་ལོག་པའི་རྗེས་སུ་བསྒོམ་པའོ། །གཉིས་པ་ལྟ་མེད་ལོག་པའི་བསྒོམ་པ་ལ། ལྟ་བ་
བདག་མེད་ལ་སོགས་པའི་དོན་མ་རྟོགས་པས། བསམ་གཏན་ཉམས་ལ་ལོག་པ་བཞི་སྟེ། དྲན་པ་རྒྱུན་འགག་འདུ་ཤེས་མེད་པའི་བསྒོམ་

༄༅། །པ་དང་། སྣང་བ་རྒྱས་འདེབས་ཡིད་དཔྱོད་བློའི་བསྒོམ་པ་དང་། བདེ་གསལ་ཉམས་ཞེན་བསམ་གཏན་བཞིའི་བསྒོམ་པ་
དང་༑ ཅང་མེད་སྟོང་བསྒོམ་སྐྱེ་མཆེད་མུ་བཞིའི་བསྒོམ་པའོ། །དང་པོ་ནི། ནམ་མཁའ་ཀློང་ཡངས་ལས། བདེ་སྡུག་མ་དྲན་བཏང་
སྙོམས་ནི། །ཞི་གནས་མ་རིག་གཏི་མུག་སྟེ། །གང་གི་བློ་ཡང་མ་ཞུགས་པས། །དགེ་སྡིག་གཉིས་སུ་ལུང་མ་བསྟན། །ཞེས་དང་། གསང་
ཐིག་ལས། གཉིས་མེད་མ་རྟོག་དྲན་རྟོག་མེད་པ་བསྒོམ། །འདུ་ཤེས་མེད་པའི་ཁྲོད་དུ་དེ་སྐྱེ་ངེས། །ཞེས་སོ། །གཉིས་པ་ནི། ལམ་རིམ་
ལས༑ གོང་གི་དོན་ལྟར་མ་རྟོགས་པར། །བློ་ངན་མཉམ་པར་ཁུང་ཕྱུང་ནས། མ་རྟོགས་ལེ་ལོ་སྙོམ་ལས་བྱས། །དེ་མ་གྲུབ་པར་ངན་
སོང་འགྲོ། །ཞེས་དང་། བསམ་གྱིས་མི་ཁྱབ་མ་མཐོང་བར། །བསམ་མེད་དཀྱིལ་འཁོར་འཇུག་བྱེད་པ། །བླུན་པོ་མུན་སྤྲུལ་བློ་ཅན་དེ། །

ལོང་བའི་གྲོང་ཁྱེར་ཆེན་པོར་འགྲོ། །ཞེས་སོ། །གསུམ་པ་ནི། ནམ་མཁའ་ཀློང་ཡངས་ལས། རང་སེམས་མ་རྟོགས་རྩོལ་བ་སྟེ། །ཡུལ་
གྱི་འབྱུང་བ་སེམས་བསྡུས་ནས། །གསལ་སྟོང་མཉམ་བཞག་དོན་ཚོལ་བས། །དུག་ལྔ་བསྒོམ་པའི་གང་ཟག་དེ། །བྱིང་རྒོད་འཕྲང་དོག་བྱ་ར་
མཁན༑ །ལྟ་བར་མ་ཤེས་གཏི་མུག་སྟེ། །གསལ་ལ་མི་རྟོག་འདོད་ཆགས་བསྒོམ། །བདེ་ལ་ཞེན་པའི་ང་རྒྱལཅན། །ཉོན་མོངས་སྤོངས་
པའི་ཞེ་སྡང་གིས། །རྩ་དང་ཐིག་ལེ་ཐབས་བསྒོམ་ནས། །ཡུལ་ལ་དམིགས་པའི་བསྒོམ་པའོ། །ཞེས་སོ། །བཞི་པ་ནི། གསང་ཐིག་
ལས༑ ནམ་མཁའ་ལྟ་བུའི་ཆོས་རྣམས་མཐའ་བྲལ་བསྒོམ། །མཐའ་བྲལ་འདོད་པ་མཐའ་སྟེ་ནམ་མཁའ་མཐའ་ཡས་སྐྱེ། །ཞེས་དང་། 
འདི་བསྒོམ་ངེས་མེད་གཅིག་དང་དུ་མ་བྲལ། །བསྒོམ་མེད་འདི་བློ་ཅི་ཡང་མེད་པར་སྐྱེ། །ཞེས་དང་། ཐམས་ཅད་སེམས་ཡིན་ཅིར་སྣང་

༄༅། །ཅིར་མེད་ན། །རྣམ་ཤེས་མཐའ་ཡས་གནས་སུ་དེ་སྐྱེ་ངེས། །ཞེས་དང་། བདག་གཞན་ཡོད་མེད་ལ་སོགས་ཀྱི། །འདུ་
ཤེས་གང་དུ་མི་སྐྱེ་སྟེ། །མི་སྐྱེ་བར་ཡང་འདོད་པ་མིན། །ཡོད་མིན་མེད་མིན་མུར་རྟག་ཆད། །ཅེས་སོ། །གསུམ་པ་སྤྱོད་པའི་གོལ་ས་ནི། 
ལྟ་བ་ལོག་པའི་རྗེས་སུ་སྤྱོད་པ་དང་། །ཐེག་པ་འོག་མའི་སྤྱོད་པར་གོལ་བའོ། །དང་པོ་ལྟ་བ་ལོག་པའི་རྗེས་སུ་སྤྱོད་པ་ལ། །མུ་སྟེགས་ཀྱི་
སྤྱོད་པའི་རྗེས་སུ་གོལ་བ་དང་། །ཞོར་བྱུང་གི་སྤྱོད་པ་ལོག་པར་གོལ་བ་གཉིས། དང་པོ་མུ་སྟེགས་རྗེས་སྤྱོད་ནི། ཕྱི་རོལ་པས་ལྟ་སྒོམ་
ལོག་པའི་རྗེས་སུ་སྤྱོད་པ་ལོག་པའོ། །གཉིས་པ་ཞོར་བྱུང་སྤྱོད་ལོག་ལ། སྤྱི་དང་བྱེ་བྲག་གཉིས། དང་པོ་སྤྱི་ལ། ལས་འབྲས་ཁྱད་
དུ་གསོད་ཅིང་། དགེ་སྡིག་འཆོལ་བར་སྤྱོད་པ་དང་། ཆོས་བརྒྱད་ཀྱིས་ཀུན་ནས་བསླང་སྟེ། ཚུལ་འཆོས་ཀྱིས། རང་བཟང་པོ་དང་། 

བཙུན་པོར་འདོད་ཀྱང་། རང་འཆིང་ཞིང་གཞན་ལ་གནོད་པ་དང་། དུས་ཚོད་དང་མ་འབྲེལ་བའི་སྨྱོ་སྤྱོད་སོགས་བྱེད་པའོ། །གཉིས་པ་བྱེ་
བྲག་ལ་མཛད་པ་ཆོས་སྲོལ་ལས་ལོག་པ་དང་། བརྒྱུད་པ་བཀའ་བབ་ལས་ལོག་པའོ། །དང་པོ་མཛད་པ་ཆོས་སྲོལ་ལས་ལོག་པ་ལ་བཞི་
སྟེ༑ བཀའ་ཟུང་རེ་ཟུངས་སུ་འཆད་པ་དང་། ཡོངས་སུ་གྲགས་རྟོག་ཚོགས་སུ་འཆད་པ་དང་། འགྲེལ་ཏིག་རྟེན་པའི་སྐོར་དུ་འཆད་པ་དང་། 
སྙན་བརྒྱུད་ཐོ་ཏུར་འཆད་པའོ། །དང་པོ་བཀའ་ཟུང་རེ་ཟུངས་སུ་འཆད་པ་ནི། ཆོས་རྒྱུས་མེད་པས་ཕྱོགས་གཅིག་ལ་དམ་པར་བལྟ་ཞིང་། 
རང་དང་མི་མཐུན་པ་རྣམས་ཆོས་མིན་ཞེས་སྐུར་པ་འདེབས་པ་སྟེ། དེ་ནི་ཆོས་སྤངས་ཀྱི་ལས་ཀྱིས་ངན་འགྲོར་ལྟང་ངོ་། །སྤྱོད་རྒྱུད་
ལས༑ ཐེག་པ་ཕྱོགས་རིས་སུ་བཟུང་ནས་སྨོད་པ་ནི། ཉམས་ཤིང་མནར་མེད་པར་འགྲོ་བར་གསུངས་སོ། །གཉིས་པ་ཡོངས་སུ་

༄༅། །གྲགས་རྟོག་ཚོགས་སུ་འཆད་པ་ནི། ལུས་མན་ངག་དང་ཉམས་མྱོང་གི་ཆུ་བོ་མེད་པར། གང་ཟག་གི་རྟོག་དཔྱོད་ཀྱིས་ཡིན་
མིན་དུ་འཛིན་ཅིང་། ལུང་གི་ཆོས་ལ་རྟོག་གེས་བསྲེས་པ་ཡིན་ཏེ། ནམ་མཁའ་མཐའ་མཉམ་ལས། ཆོས་ལ་ཕྱོགས་རིས་བཟུང་བ་ཡིས། །
རྩོད་པའི་ལས་སུ་གྱུར་པ་དང་། །ཞེས་དང་། གཅན་འཕྲང་ལས། དམ་པའི་ཆོས་ལ་རྩོད་ཕྱིར་སློབ། །བརྩོན་བཅས་ང་རྒྱལ་ཉོན་མོངས་
འཕེལ༑ །ལོག་རྟོག་ཕྱིར་རྒྱས་རྟོག་གེ་བསྲེས། །ཞེས་སོ། །གསུམ་པ་འགྲེལ་ཏིག་རྟེན་པའི་སྐོར་དུ་འཆད་པ་ནི། ཚིག་ཕྱིར་འབྲང་ནས་
ཐ་སྙད་ལ་སོགས་པ་གཞུང་གི་ཚིག་མང་པོ་ཤེས་ཀྱང་། རྟོགས་པ་དང་ཉམས་མྱོང་གི་བཅུད་མེད་པ་སྟེ། མདོ་ལས། སྒྲ་བརྗོད་ཚིག་ལ་
གང་དགའ་བ། །གང་གི་དགོངས་པ་དཔོག་མི་ནུས། །ཚིག་ཚོགས་རྒྱ་མཚོ་ཐོས་པ་མིན། །ཚིག་གཅིག་གོ་ན་ཐོས་པའི་མཆོག །ཅེས་

སོ༑ །བཞི་པ། སྙན་བརྒྱུད་ཐོ་ཏུར་འཆད་པ་ནི། ཟ་མོའི་གདམས་ངག་ལ་ཉམས་མྱོང་གི་དཔང་པོ་མེད་ཅིང་ཚིག་ཙམ་ལ་དམ་པར་བཟུང་ནས། 
རྒྱལ་བའི་བཀའ་རྒྱུད་ལ་སྨོད་ཅིང་སྤོང་བ་སྟེ། རྣལ་འབྱོར་ཆོས་འབྱུང་ལས། མན་ངག་ལུགས་ལ་ཕྱས་འདོགས་ཤིང་། །སྙན་ངག་སྡེབ་
སྦྱོར་གླུ་དབྱངས་སློབ། །དེ་དག་སྤོང་བའི་དམྱལ་བར་འཚེད། །ཅེས་དང་། གཅན་འཕྲང་ལས། མན་ངག་ངེས་དང་དྲོད་མེད་པར། །ང་
ཡི་བཀའ་ལས་བཟང་བ་མེད། །དེ་སྐད་ཟེར་ཞིང་གཞན་བསླུ་ནས། །ཞེས་སོ། །གཉིས་པ། བརྒྱུད་པ་བཀའ་བབ་ལས་ལོག་པ་ལ་བཞི་
སྟེ༑ བཅོས་མ་སེལ་དང་བཅས་པ་དང་། བྱིན་བརླབས་ན་བུན་ཡལ་བའི་དང་། བར་ཆད་བདུད་ཀྱིས་ཁྱེར་བའི་དང་། བརྒྱུད་པའི་ཁུངས་
གཞན་དུ་འབྱིན་པ་ཅན་ནོ། །དང་པོ་བཅོས་མ་སེལ་དང་བཅས་པ་ནི། ཁུངས་ནས་ཁུངས་སུ་བརྒྱུད་པའི་གདམས་ངག་གི་དྲོད་མེད་པར། 

༄༅། །ཡིག་འཁྱམས་ལ་རང་བཟོས་བཅོས་ཏེ། ཟབ་མོ་ཡིན་ཞེས་གཞན་བསླུ་བར་བྱེད་པའོ། །དེ་སྐད་དུ། ནམ་མཁའ་ཀློང་
ཡངས་ལས། གསང་བའི་མན་ངག་མ་གོ་བར། །སློབ་བུ་མ་བྱས་སློབ་དཔོན་རིགས། །ཁུངས་ནས་བརྒྱུད་པའི་མན་ངག་ལ། །མ་ནོར་
ཡིན་པར་མ་བརྩི་བར། །རང་བཟོ་ཁ་ཚབ་ཆེ་བ་ལ། །ཡིད་ཆེས་བྱེད་ཅིང་དམ་པར་འཛིན། །ལྟ་དམན་རྣམས་ཀྱི་ངོ་བསྲུང་བྱེད། །ཅེས་
སོ༑ །གཉིས་པ་བྱིན་བརླབས་ན་བུན་ཡལ་བའི་བཤད་པ་ནི། བྱིན་བརླབས་དང་ཉམས་མྱོང་གི་ཆུ་རྒྱུན་ཆད་དེ། ཚིག་ཙམ་ལ་བརྟེན་ནས་
བཤད་པ་སྟེ། གཅན་འཕྲང་ལས། བྱིན་བརླབས་ཉམས་མྱོང་ཆུ་རྒྱུན་ཆད། །སློབ་དཔོན་མི་བརྟེན་དབང་མ་མནོས། །ཆོས་འཆད་
བྱེད་པའི་རྣམ་སྨིན་ནི། །ལྕགས་ཀྱི་དྲ་བར་ལུས་བཅུག་ནས། །ཞེས་སོ། །གསུམ་པ་བར་ཆད་བདུད་ཀྱིས་ཁྱེར་བའི་ལོག་པ་ནི། བདུད་

ཀྱིས་ཁྱེར་ཞིང་ཆོས་ལོག་སྟོན་པར་བྱེད་པ་སྟེ། མདོ་ལས། རྨོངས་པ་མུན་པར་གང་སྤྱོད་པགས། །སྔགས་པས་བདུད་ཀྱི་ལས་བྱེད་
དེ༑ །ཤི་ནས་དམྱལ་བ་ཆེན་པོར་འགྲོ། །ཞེས་དང་། གཅན་འཕྲང་ལས། གང་ཟག་དམ་ཆོས་སྤྱོད་ནའང་། །ཁ་དྲགས་འདོད་ཅིང་
ཚུལ་འཆོས་དང་། །ཆོས་ལོག་སྤྱོད་ཅིང་ལོག་ཆོས་ལ། །ཡིད་རང་འབུལ་ཞིང་ཆོས་ལོག་འཆད། །ཅེས་སོ། །བཞི་པ་བརྒྱུད་པའི་
ཁུངས་གཞན་དུ་འབྱིན་པ་ནི། བླ་མ་གྲགས་པ་ཆུང་བ་ལ་ཞུས་ནས་གྲགས་པ་ཆེན་པོ་ལ་སོགས་པ་ལ་ཁུངས་འབྱིན་པ་ཡིན་ཏེ། གཅན་
འཕྲང་ལས། གང་ཞིག་མན་ངག་ཁུང་སུབ་ཅིང་། །སྨྲ་ཕྱིར་ཁུངས་འབྱིན་ཆེ་ངག་ཅན། །བསྐལ་པ་བརྒྱད་ཁྲིར་སྡུག་བསྔལ་ཐོབ། །
ཅེས་སོ། །བཞི་པ་འབྲས་བུའི་གོལ་ས་ནི། འཇིག་རྟེན་པ་དང་ལོག་པའི་ལྟ་བསྒོམ་སྤྱོད་པ་རྣམས་ཀྱིས་ནི། འཁོར་བ་ལས་མི་གྲོལ་

༄༅། །ཞིང་ངན་སོང་དུ་འགྲོ་བ་སྟེ། གསང་ཐིག་ལས། ངེས་པའི་ཤེས་པ་མ་སྐྱེས་ཤིང་། །རང་རིག་ཚད་དང་མི་ལྡན་ཏེ། ། 
གཟུང་འཛིན་མཚན་མ་མ་གྲོལ་བས། །རང་གིས་གར་སྐྱེ་མི་ཤེས་པར། །འོལ་ཕྱིར་ཕྱོགས་སུ་གང་བསྒོམས་ཀྱང་། །ལོང་བའི་གོམ་པ་
བཞིན་ཏེ་ཕྱལ་བར་གོལ། །ཞེས་དང་། མདོ་ལས། སྦས་པའི་དོན་རྣམས་སྒྲར་བསྒྱུར་ནས། །སྤྱོད་ཁེང་ཙམ་དུ་བྱེད་པ་རྣམས། །
སྐུ་གསུང་ཐུགས་ཀྱི་བསླུ་བྱེད་ཡིན། །ཞེས་སོ། །གཞན་ཡང་འབྲས་བུའི་གོལ་ས་འདིར། གོལ་སར་ལྟུང་བའི་སྒོ་དགུ་གསུངས་ཏེ། 
མདོ་བསྲེས་ལས། བདུད་དང་སྲིན་པོ་རུ་ཏྲ་དང་། །བགེགས་ཆེན་རྐྱེན་དང་ཤོ་གམ་གནས། །ལྷ་ཆེན་གནོད་སྦྱིན་མུ་སྟེགས་དང་། །དམྱལ་
བར་ཆད་པས་ལྟུང་བའི་སྒོ། །ཞེས་པས། དང་པོ་ནི། གཞན་གྱི་བསམ་སྦྱོར་བཟང་པོ་ལ་བར་དུ་གཅོད་ཅིང་བསམ་པ་ལོག་པས་བདུད་

དུ་ལྟུང་བ་སྟེ། རང་བྱུང་བདེ་བའི་འཁོར་ལོ་ལས། གཞན་གྱི་བསམ་སྦྱོར་བཟང་པོ་ལ། །བར་ཆད་བྱེད་པའི་བདུད་ཡིན་ཏེ། །མ་རྟོགས་
སོར་སྣ་བྱེད་པ་ནི། །བདུད་ཀྱི་སྒོར་ལྟུང་འཁོར་བར་འཁྱམས། །ཞེས་སོ། །གཉིས་པ་ཁྲོ་བོ་རང་རྒྱུད་དུ་བསྒོམ་ཞིང་ཆགས་སྡང་རང་
ཁར་སྤྱོད་པར་རག་ཤ་སྲིན་པོར་ལྟང་སྟེ། དེ་ཉིད་ལས། མཉམ་ཉིད་མ་རྟོགས་རང་རྒྱུད་དུབ། །ཆགས་སྡང་ཕོ་ཚོད་སྤྱོད་པའི་ལམ། །
དུག་ལྔ་རང་ཁར་སྤྱད་ཉེས་པས། །སྲིན་པོའི་སྒོར་ལྟུང་རྟག་ཏུ་འཁོར། །ཞེས་སོ། །གསུམ་པ་ལྟ་བ་ལོག་ཅིང་ཆགས་སྡང་རང་ཁར་
སྤྱད་དེ་གཞན་གྱི་སློབ་དཔོན་བྱས་པས་རཱུ་ཏྲར་ལྟུང་སྟེ། ངེས་དོན་འདུས་པའི་རྒྱུད་ལས། ལྟ་ལོག་སྤྱོད་ངན་སྣ་ཚོགས་བྱེད། །རང་
གིས་མ་ཤེས་གཞན་གྲོལ་བ། །རཱུ་ཏྲའི་སྒོར་ལྟུང་དམྱལ་བར་སྐྱེ། །ཞེས་སོ། །བཞི་པ་ཤ་ཁྲག་ལ་སོགས་པ་རང་ཁ་མར་སྤྱོད་ཅིང་། 

༄༅། །གནོད་སེམས་ཀྱིས་བགེགས་སུ་ལྟུང་བ་ཡིན་ཏེ། མདོ་ལས། ཁྲག་ལ་སོགས་པའི་རྫས་ཆེན་ལྔ། །དངོས་པོ་
ཁོ་ནར་དེར་བརྟགས་ན། །འབྱུང་པོ་ཁྲག་དྲི་སྣོལ་པ་ཡི། །ལུས་ལེན་རིགས་ནི་འཛིན་པ་ཡིན། །ཞེས་དང་། ངེས་དོན་འདུས་པའི་གཏེར་
ལས༑ མ་རྟོགས་ཕྲིན་ལས་ཅི་མཁས་ཀྱང་། །ཚིག་ལ་མངོན་པར་འཛིན་པ་ཡིན། །རང་རྒྱུད་ངམ་རྫས་མངོན་ཞེན་ཕྱིར། །བགེགས་
དང་བྱ་རོག་མངོན་ཞེ་ལྟུང་། །ཞེས་སོ། །ལྔ་པ་ཁྲོ་བོ་ལ་སོགས་པ་རང་རྒྱུད་དུ་བསྒོམ་ཞིང་འཁོར་དང་སྡེ་རིས་སུ་བཅད་པས་ཤོ་གམ་གཅན་
ཆེན་དུ་ལྟུང་བ་ཡིན་ཏེ། མདོ་ལས། མཚན་མའི་མགོ་བརྙན་བླ་དག་ཅན། །དེ་འདྲར་གང་གི་ངེས་བརྟགས་ན། །ཤོ་གམ་གནས་ཀྱི་གཅན་
ཆེན་རིགས། །ཞེས་སོ། །དྲུག་པ་ཞི་བ་རང་རྒྱུད་དུ་བསྒོམ་པ་དང་། ཆགས་པ་རང་ཁར་སྤྱད་པས་ལྷ་ཆེན་པོར་ལྟུང་སྟེ། རང་བྱུང་བདེ་

བའི་འཁོར་ལོ་ལས། ཐབས་ལམ་དབང་ལ་ཁུ་ཕྱུང་སྟེ། །འདོད་ཆགས་རང་ཁར་གཏན་སྤྱད་པས། །ལྟ་བས་མ་ཟིན་བདེ་ལ་ཞེ་ན། །
ལྷ་ཆེན་སྒོར་ལྟུང་འཁོར་བར་འཁྱམས། །ཞེས་དང་། མདོ་ལས། རྒྱན་དང་ཆ་ལུགས་ཐམས་ཅད་ཀུན། །གང་གིས་དེ་དང་དེར་བཏགས་
ན༑ །བྲམ་ཟེ་མི་སྡུག་ལུས་རིགས་འཛིན། །ཞེས་སོ། །བདུན་པ་གིང་དང་དབང་ཕྱུག་མ་ལ་སོགས་པ་རང་རྒྱུད་དུ་བསྒོམ་ཞིང་། ཕྲག་
དོག་གིས་གནོད་སྦྱིན་དུ་ལྟུང་བ་ཡིན་ཏེ། མདོ་ལས། ལས་ཀྱི་དབང་བཙན་བྲན་མོའི་ཚོགས། །དེ་འདྲ་ཉིད་དུ་ངེས་བརྟགས་ན། །གནོད་
སྦྱིན་ནག་མོའི་ཚོགས་སུ་ལྟུང་། །གཞན་གྱི་ཚེ་ལ་འཚེ་བ་ཡིན། །ཞེས་སོ། །བརྒྱད་པ་ལྟ་བ་ལོག་པས་མ་སྟེགས་སུ་ལྟུང་བ་ཡིན་ཏེ། བད་
བའི་འཁོར་ལོ་ལས། མ་རྟོགས་པ་དང་བདག་འཛིན་པ། །གསང་སྔགས་ལྟ་སྤྱོད་ཡིན་ཟེར་ནས། །སེམས་ཅན་སྲོག་ལ་བརྩེ་མེད་གཅོད། །

༄༅། །མུ་སྟེགས་རྟག་ཆད་སྒོར་ལྟུང་འཁྱམས། །ཞེས་སོ། །དགུ་པ་ཚིག་ཙམ་ལ་ཁུང་ཕྱུང་ནས། །དགེ་སྡིག་ཁྱད་དུ་གསོད་
ཅིང་ཆགས་སྡང་རང་ཁར་སྤྱད་པས་དམྱལ་བར་ལྟུང་བ་ཡིན་ཏེ། ངེས་དོན་འདུས་པའི་གཏེར་ལས། མ་རྟོགས་ལས་ཀྱིས་རྩིང་སྤྱོད་པ། །
ལུས་ངག་ཡིད་ཀྱིས་ལེན་པའི་ཕྱིར། །མི་དགེ་ལས་ལ་སྤྱོད་པ་རྣམས། །དམྱལ་བར་ངེས་འགྲོ་གཏན་དུ་འཁྱམས། །ཞེས་སོ། །གཞན་
ཡང་ཧཱུྃ་ལ་སོགས་པའི་ཡིག་འབྲུ་རང་རྒྱུད་དུ་བསྒོམ་པས་སྦྲུལ་གདུག་པ་ཅན་དུ་སྐྱེ་བ་དང་། ཆགས་པས་མངལ་གྱི་སྲིན་བུར་སྐྱེ་བ་སོགས་
རྒྱུད་ལས་སྣ་ཚོགས་གསུངས་སོ། །དེ་སྐད་དུ་མདོ་ལས། དེས་ན་གསང་བའི་སྙིང་པོ་འདི། །གོལ་ས་ཆེ་བར་རྒྱལ་བས་གསུངས། །
ཞེས་སོ། །ཞར་བྱུང་དུ་ལམ་སྟེགས་བཤད་པ་ནི། ཐེག་པ་འོག་མ་འོག་མ་ལ་སྦྱངས་ནས་རིམ་གྱིས་གོང་མ་གོང་མ་ལ་མོས་ཤིང་འཇུག་

པ་ནི་ལམ་སྟེགས་སུ་འགྲོ་བར་གསུངས་ཏེ། མཚན་བརྗོད་ལས། ཐེག་པ་གསུམ་གྱི་ངེས་འབྱུང་ལ། །ཐེག་པ་གཅིག་གིས་འབྲས་
བུར་གནས། །ཞེས་དང་། གསང་བ་སྙིང་པོ་ལས། ས་རྣམས་ཁྱད་པར་བཀོད་པ་ཡང་། །གསང་བའི་སྙིང་པོར་འགྲོ་བའི་ལམ། །
ཞེས་སོ། །དེ་ལྟར་ཐེག་པ་འོག་མ་གོང་མའི་གོལ་སར་མ་ཤོར་བར་རིམ་གྱིས་ལྟ་བསྒོམ་སྤྱོད་གསུམ་ལ་བརྟེན་ནས་བླངས་པས་རང་རང་
འབྲས་བུ་ཐོབ་པ་ཡིན་ལ། འདི་དག་གི་ཚུལ་རྒྱས་པར་འདོད་ན་མཁས་གྲུབ་ཆེན་པོ་ཤཱཀྱ་རྡོ་རྗེ་དང་། ཀུན་མཁྱེན་ཆེན་པོའི་གསུངས་
ལས་ཤེས་པར་བྱའོ། །དེ་ལྟར་སྒྲིབ་པ་བཞི་པོ་དེ་དག་རྣམས་ཀྱིས་གང་སྒྲིབ་ན་གཤིས་རང་བཞིན་གྱི་དག་པ་དེ་སྒྲིབ་ཚུལ་ཇི་ལྟར་སྒྲིབ་
ན༑ ཉི་མ་ལ་སྤྲིན་བཞིན་གློ་བུར་འབྲལ་རུང་གི་ཚུལ་གྱིས་སྒྲིབ་པའོ།། །།གཉིས་པ་སྦྱོང་བྱེད་སྤྱིར་བསྟན་པ་ལ། རྒྱལ་

༄༅། །སྲས་ཞི་བ་ལྷས། སྦྱོང་བྱེད་གཉེན་པོ་སྟོབས་བཞིས་སྦྱོང་། །གསུངས་པས། རྣམ་པ་སུན་འབྱིན་པ་ཀུན་ཏུ་
སྤྱོད་པའི་སྟོབས། གཉེན་པོ་ཀུན་ཏུ་སྤྱོད་པའི་སྟོབས། ཉེས་པ་ལས་བཟློག་པོའི་སྟོབས། རྟེན་གྱི་སྟོབས་དང་བཞི། དང་པོ་རྣམ་
པ་སུན་འབྱིན་པ་ཀུན་ཏུ་སྤྱོད་པའི་སྟོབས་ནི། སྔར་བྱས་ཀྱི་སྡིག་པ་ལ་འགྱོད་པ་དྲག་པོ་སྐྱེས་ནས་ཡུལ་གྱི་སྤྱན་སྔལ་མཐོལ་བཤགས་བྱེད་
པ་སྟེ་འགྱོད་པ་སྐྱེ་ལུགས་ལ་རྣམས་པ་གསུམ། དོན་མེད་པར་བརྟགས་ལ་འགྱོད་པ་བསྐྱོད་པ་དང་། འཇིགས་པར་བརྟགས་ལ་འགྱོད་
པ་བསྐྱེད་པ་དང་། མྱུར་དུ་འབྲལ་དགོས་པར་བརྟགས་ལ་འགྱོད་པ་བསྐྱེད་པའོ། །དང་པོ་དོན་མེད་པར་བརྟགས་ལ་འགྱོད་པ་བསྐྱེད་པ་
ནི༑ རང་གིས་བྱས་པའི་སྡིག་པ་དེའང་། རེས་འགའ་དགྲ་འདུལ་བའི་ཆེད་དུ་བྱས། རེས་འགའ་གཉེན་བསྐྱོང་བའི་ཆེད། རེས་

འགའ་ལུས་གནས་པའི་ཆེད། རེས་འགའ་རྫས་བསག་པའི་ཆེད་དུ་བྱེད་པ་སོགས་སྣ་ཚོགས་པ་ཐམས་ཅད། རང་ཤི་ནས་འཇིག་རྟེན་
ཕྱི་མར་སྐྱས་འདེགས་པའི་ཚེ། དགྲ་གཉེན་ཡུལ་དང་ལུས་ལོངས་སྤྱོད་སོགས་རང་དང་མི་འགྲོགས་པར། ལས་ངན་གྱི་སྡིག་སྒྲིབ་
རྣམས་བདག་དང་འགྲོགས་ནས་གང་དུ་སྐྱེས་པ་དེར་གཤེད་མར་ལྡང་བ་ཡིན་ཏེ། ཁྱིམ་བདག་དཔལ་སྦྱིན་གྱིས་ཞུས་པའི་མདོ་ལས། 
ཕ་མ་སྤུན་དང་བུ་དང་ཆུང་མ་དང་། །བྲན་དང་ནོར་དང་རྩ་ལག་ཚོགས་རྣམས་ཀྱང་། །ཤི་བའི་རྗེས་ཕྱིར་དེ་དག་འགྲོ་བ་མེད། །ལས་
རྣམས་རྗེས་སུ་འབྲང་ཞིང་དེ་དག་འགྲོ། །ཞེས་དང་། སྤྱོད་འཇུག་ལས། ཐམས་ཅད་བོར་ཏེ་ཆས་དགོས་པར། །བདག་གིས་དེ་ལྟར་
མ་ཤེས་ནས། །མཛའ་དང་མི་འཛའི་དོན་གྱི་ཕྱིར། །སྡིག་པ་རྣམ་པ་སྣ་ཚོགས་བྱས། །མཛའ་བ་རྣམས་ཀྱང་མེད་པར་འགྱུར། །

༄༅། །མི་འཛའ་རྣམས་ཀྱང་མེད་པར་འགྱུར། །བདག་ཀྱང་མེད་པར་འགྱུར་བ་སྟེ། །དེ་བཞིན་ཐམས་ཅད མེད་པར་འགྱུར། །
ཞེས་སོ། །དེས་ན་སྡིག་པའི་ལས་སྣ་ཚོགས་དང་། ཁྱད་པར་ཚེ་འདིའི་ཕྱིར་དུ་དགྲ་གཉེན་ལུས་ལོངས་སྤྱོད་སོགས་ཀྱི་ཆེད་དུ་བྱས་པ་ལ། 
གོང་བཤད་ལྟར་ཡུན་དུ་འགྲོགས་སུ་མེད་པས། སྡིག་པ་ནི་ཚེགས་ཆེ་ལ་དོན་ཆུང་བར་བསམ་ནས་འགྱོད་པ་དྲག་པོ་བསྐྱེད་དོ། །གཉིས་པ་
སྡིག་པའི་འབྲས་བུ་དེས་འཇིགས་པར་བརྟགས་ནས་འགྱོད་པར་བྱ་བ་ལ། འཆི་ཀའི་ཚེ་འཇིགས་པ་དང་། ཤི་བའི་ཚེ་འཇིགས་པ་དང་། 
ཤི་བའི་འོག་ཏུ་འཇིགས་པ་དང་གསུམ། དང་པོ་སྡིག་པ་བྱེད་པ་དེ་འཆི་ཀའི་ཚེ་འཇིགས་པ་ནི། སྡིག་པ་བསགས་པའི་འགྲོ་བ་རྣམས་
འཆི་ཀའི་དུས་སུ། གནད་གཅོད་ལ་སོགས་པའི་སྡུག་བསྔལ་མི་ཟད་པ་མྱོང་སྟེ། སྤྱོད་འཇུག་ལས། བདག་ནི་མལ་ན་འདུག་བཞིན་

དུ༑ །གཉེན་བཤེས་རྣམས་ཀྱིས་མཐའ་བསྐོར་ཡང་། །སྲོག་ཆད་པ་ཡི་ཚོར་བ་དག །བདག་ཉིད་གཅིག་པུས་མྱོང་བར་འགྱུར། །ཞེས་
སོ༑ །གཉིས་པ་ཤི་བའི་ཚེ་འཇིགས་པ་ནི། གཤིན་རྗེའི་ཕོ་ཉ་སྐྱེས་བུ་ནག་པོ་མ་རུངས་པ་ཞགས་པ་ཐོགས་པས། མགུལ་ནས་བཅིངས་ཤིང་
དམྱལ་བའི་གནས་སུ་ཁྲིད། དབྱུག་པ། རལ་གྲི། མདའ་མདུང་སོགས་མཚོན་ཆ་ཐོགས་པ་རྣམས་ཀྱིས་ཕྱི་ནས་གཙེས་ཏེ་གནོད་པ་དུ་མ་
འབྱུང་ཏེ། དེ་ཉིད་ལས། གཤིན་རྗེའི་ཕོ་ཉས་ཟིན་པ་ལ། །གཉེན་གྱིས་ཅི་ཕན་བཤེས་ཅི་ཕན། །དེ་ཚེ་བསོད་ནམས་གཅིག་སྐྱབས་ན། 
དེ་ཡང་བདག་གིས་མ་བརྟེན་ཏོ། །ཞེས་དང་། སློབ་སྤྲིང་ལས། དུས་ཀྱི་ཞགས་པས་སྐེ་ནས་བཏགས་ཏེ་གཤིན་རྗེའི་མི། གཏུམ་པོ་རྣམས་
ཀྱིས་དབྱུག་པས་བདའ་ཞིང་ཁྲིད་པར་འགྱུར། །ཞེས་སོ། །ད་ལྟ་རང་རེ་རྣམས་ཁྲིམས་ཀྱིས་མནར་བ་དང་། གཅན་ཟན་གདུག་པ་དང་

༄༅། །འཕྲོད་པ་སོགས་ལ་འཇིགས་བྲེད་ཆེ་བར་བརྩི་ཡང་། གཤིན་རྗེའི་ཕོ་ཉས་ཟིན་ཚེ་དེ་བས་བརྒྱ་འགྱུར་གྱིས་འཇིགས་ཏེ། ཞི་བ་
ལྷས༑ སྐྱེ་བོ་ཡན་ལག་བཅད་པའི་སར། །དེ་རིང་ཁྲིད་པའང་བྱེད་གྱུར་ཏེ། །ཁ་སྐམ་མིག་རྩ་ངན་ལ་སོགས། །སྔར་ལས་གཞན་དུ་འགྱུར་
སྣང་ན། །གཤིན་རྗེའི་ཕོ་ཉ་འཇིགས་འཇིགས་ལྟའི། །ཤ་ཚུགས་ཅན་གྱིས་བཟུང་གྱུར་ཅིང་། །འཇིགས་ཆེན་ནད་ཀྱིས་ཐེབས་གྱུར་ན། །རབ་ཏུ་
ཉམས་ཐག་སྨོས་ཅི་དགོས། །ཞེས་སོ། །གསུམ་པ་ཤི་བའི་འོག་ཏུ་སྡིག་པའི་འབྲས་བུ་འཇིགས་པ་ནི། དམྱལ་བ་ཆེན་པོར་ལྟུང་ནས། བཙོ་
བསྲེག་ལ་སོགས་པའི་སྡུག་བསྔལ་མི་བཟད་པ་ཉམས་སུ་མྱོང་བར་འགྱུར་ཏེ། ཇི་སྐད་དུ། དམྱལ་བ་བྲིས་པ་མཐོང་དང་ཐོས་པ་དང་། །དྲན་
དང་བཀླག་དང་གཟུགས་སུ་བགྱིས་རྣམས་ཀྱང་། །འཇིགས་པ་བསྐྱེད་པར་འགྱུར་ན་མི་བཟད་པའི། །རྣམ་སྨིན་ཉམས་སུ་མྱོང་རྣམས་སྨོས་

ཅི་འཚལ། །ཞེས་སོ། །དེ་ལྟར་སྡིག་པའི་འབྲས་བུ་དེ་ཤིན་ཏུ་འཇིགས་པས་ན་འགྱོད་པ་བསྐྱེད་པར་བྱའོ། །གསུམ་པ་མྱུར་དུ་འབྲལ་དགོས་
པར་བརྟགས་ལ་འགྱོད་པ་བསྐྱེད་པ་ནི། སྡིག་པའི་ལས་བསགས་པ་དང་ཉམས་ཆགས་སོགས་གང་སོང་བ་འཕྲལ་དུ་འགྱོད་སེམས་ཀྱིས་
བཤགས་དགོས་ཀྱི། ཕྱི་བཤོལ་དུ་བྱ་བར་མི་རིགས་ཏེ། སྤྱོད་འཇུག་ལས། བདག་ནི་སྡིག་པ་མ་བྱང་བར། །སྔོན་དུ་འགུམ་པར་འགྱུར་དུ་
མཆི། །ཇི་ལྟར་འདི་ལས་ངེས་ཐར་བར། །མྱུར་བའི་ཚུལ་གྱིས་སྐྱབས་སུ་འགྲོ། །ཞེས་སོ། །དེས་ན་འཆི་བདག་གིས་བདུད་དེས་རང་གི་
སྡིག་པ་བྱང་བ་དང་། མ་བྱང་བའི་ཚོད་མི་བྱེད་པར། གླགས་རྙེད་ཚད་ཀྱིས་སྲོག་འཕྲོག་པས་ནམ་འཆི་ངེས་པ་མེད་པ་ལ་བསམ་ནས་འགྱོད་
པ་བསྐྱེད་དགོས་ཏེ། ཞི་བ་ལྷས། ཡིད་བརྟན་མི་རུང་འཆི་བདག་འདིས། །བྱས་དང་མ་བྱས་མི་སྡོད་པར། །ན་དང་མི་ན་ཀུན་གྱིས་ཀྱང་། །

༄༅། །གློ་བུར་ཚེ་ལ་ཡིད་མི་བརྟན། །ཞེས་སོ། །དེའི་ཕྱིར་ན། ཚེ་སྲོག་ལ་ཡིད་ལྟོས་མེད་པས་སྡིག་པ་མ་བྱང་བར་འཆི་དོགས་པས་
མྱུར་དུ་སྦྱང་དགོས་སོ། །དེ་ལྟར་རྒྱུ་མཚན་གསུམ་གྱིས། ཐོག་མེད་ནས་ད་བར་སྡིག་ལྟུང་མི་དགེ་བའི་ལས། རང་གིས་བྱས་པ། གཞན་ལ་
བྱེད་དུ་བཅུག་པ། བྱས་པ་ལ་རྗེས་སུ་ཡི་རང་བ་སོགས་དྲན་པ་དང་མི་དྲན་པའི་བྱས་བསགས་ཐམས་ཅད་ལ། ཁོང་དུ་དུག་སོང་བ་ལྟར། ཉེས་
པ་ལ་ཉེས་པར་མཐོང་སྟེ་འགྱོད་སེམས་དྲག་པོ་བྱེད་པའོ། །གཉིས་པ་གཉེན་པོ་ཀུན་ཏུ་སྤྱོད་པའི་སྟོབས་ནི། སྔར་བྱས་ཀྱི་སྡིག་པའི་ལས་ཀྱི་
གཉེན་པོར་དོན་གཉེར་གྱི་འདུན་པས་དགེ་བ་ལ་སྤྱོད་པས། སྡིག་པ་ཟད་པར་བྱེད་དེ། མངོན་པ་ཀུན་ལས་བཏུས་པ་ལས། མི་མཐུན་པའི་
ཕྱོགས་ཀྱི་ལས་ནི། གཉེན་པོའི་ལས་སྟོབས་དང་ལྡན་པར་ལྟ་སྟེ། མི་མཐུན་པའི་ཕྱོགས་ཀྱི་འབྲས་བུ་འཕངས་སུ་ཟིན་ཀྱང་། གཉེན་

པོའི་སྟོབས་ཀྱིས་གཞན་དུ་བསྒྱུར་བའི་ཕྱིར་རོ། །ཞེས་སོ། །དེ་ལྟར་ཡང་། དེ་བཞིན་གཤེགས་པའི་མཛོད་ལས་ནི། སྟོང་ཉིད་བསྒོམས་པས་
སྡིག་པ་བྱང་བར་གསུངས། རྡོ་རྗེ་གཅོད་པ་ལས། མདོ་སྡེ་ཟབ་མོ་བཏོན་པས་སྡིག་པ་བྱང་བར་གསུངས། དམ་ཚིག་གསུམ་བཀོད་པའི་རྒྱལ་
པོ་དང་། དཔུང་བཟང་གིས་ཞུས་པའི་མདོ་ལས་ནི། གསང་སྔགས་ཀྱི་བཟླས་པ་བྱས་པས་སྡིག་པ་བྱང་བར་གསུངས། མེ་ཏོག་བརྩེགས་
པའི་གཟུངས་ལས། དེ་བཞིན་གཤེགས་པའི་མཆོད་རྟེན་ལ་མཆོད་པ་བྱས་པས་སྡིག་པ་བྱང་བར་གསུངས། དེ་བཞིན་གཤེགས་པའི་སྐུ་
གཟུགས་ཀྱི་ལེའུ་ལས། སྐུ་གཟུགས་བཞེངས་པས་སྡིག་པ་བྱང་བར་གསུངས། ཐར་པ་རིན་པོ་ཆེའི་རྒྱན་ལས། ཆོས་ཉན་པ་དང་། ཀློག་
པ་དང་། བྲི་བ་ལ་སོགས་པ་དགེ་བའི་ལས་གང་མོས་བྱས་པས་སྡིག་པ་བྱང་བར་གསུངས་སོ། །དེ་ལྟར་སྐུ་གསུངས་ཐུགས་རྟེན་བཞེངས་

༄༅། །དགེ་འདུན་ལ་བསྙེན་བཀུར། གཞན་གྱི་དགེ་བའི་ལས་ལ་ཡི་རང་བ། གནས་ལུགས་སྐྱོང་བ་སོགས་ཀྱིས་སྡིག་པ་བྱང་བ་
སྟེ༑ འདུལ་བ་ལུང་ལས། གང་ཞིག་སྡིག་པའི་ལས་བྱས་པ། །དགེ་བ་ཡིས་ནི་འགོགས་བྱེད་དེ། །ཉི་ཟླ་སྤྲིན་ལས་བྱུང་བ་བཞིན། །
འཇིག་རྟེན་འདི་དེ་སྣང་བར་འགྱུར། །ཞེས་སོ། །འོ་ན་སྡིག་པའི་གཉེན་པོར་དགེ་བ་བྱེད་པ་དེའང་སྡིག་པ་ཇི་སྙེད་བྱས་པ་དེ་ཉིད་ཀྱི་དགེ་བ་བྱ་
དགོས་སམ་ཞེ་ན། མ་ཡིན་ཏེ། མྱ་ངན་འདས་ཆེན་གྱི་མདོ་ལས། དགེ་བ་གཅིག་བྱས་ཀྱང་སྡིག་པ་མང་པོ་འཇོམས་ཏེ། ཞེས་དང་། རྡོ་རྗེ་
ཆུང་དུས་རི་རབ་བམ། །མེ་ཆུང་དུས་རྩ་ཤིང་ངམ། དུག་ཆུང་ངུས་སེམས་ཅན་འཇོམས་པ་ལྟར། དགེ་བ་ཆུང་ངུས་ཀྱང་སྡིག་པ་ཆེན་པོ་
འཇོམས་པས་ན། །དོན་དུ་གཉེར་བ་ཆེན་པོ་ཉིད་དོ། །ཞེས་གསུངས། གསེར་འོད་དམ་པའི་མདོ་ལས། གང་གིས་བསྐལ་པ་སྟོང་རྣམས་

སུ༑ །སྡིག་པ་ཤིན་ཏུ་མི་བཟད་བགྱིས། །ལན་གཅིག་རབ་ཏུ་བཤགས་པ་ཡིས། །དེ་དག་ཐམས་ཅད་བྱང་བར་འགྱུར། །ཞེས་སོ། །དེ་
ལྟར་གཉེན་པོ་ཀུན་ཏུ་སྤྱོད་པའི་སྟོབས་ཀྱིས་སྡིག་པ་འདག་པ་ནི། དཔེར་ན་ངན་སྐྱུགས་ཀྱི་འདམ་རྫབ་ཏུ་ཆུད་པའི་གང་ཟག་གཅིག །འདམ་
རྫོབ་ལས་ཕྱུང་ནས་ཁྲུས་བྱས་ཏེ་དྲི་བཟང་པོ་བྱུགས་པ་དང་འདྲ་བར་གསུངས་སོ། །གསུམ་པ་ཉེས་པ་ལས་བཟློག་པའི་སྟོབས་ནི། སྡིག་
ལྟུང་གིས་རང་གཞན་འཁོར་བ་ངན་སོང་གི་སྡུག་བསྔལ་ལ་སྦྱོར་ཞིང་ཕུང་བར་མཐོང་སྟེ། ཕྱིན་ཆད་སྲོག་ལ་བབ་ཀྱང་མི་བགྱིད་པའི་སྡོམ་
སེམས་བྱེད་པ་སྟེ། སྤྱོད་འཇུག་ལས། འདྲེན་པ་རྣམས་ཀྱིས་བདག་གི་སྡིག །ནོངས་པ་ལགས་པས་གཟུང་དུ་གསོལ། །འདི་ནི་བཟང་
པོ་མ་ལགས་པས། །སླན་ཆད་བདག་ནི་ཡོངས་མི་བགྱིད། །ཅེས་སོ། །དཔེ་ནི། ཆུ་རྒྱུན་གནོད་པ་ཅན་གྱི་འོལ་ཁ་བསྒྱུར་བ་ལྟར་རོ། །

༄༅། །དེ་སྐད་དུ། ཕུང་པོ་གསུམ་པ་ལས། སླན་ཆད་ཀྱང་གཅོད་ཅིང་སྡོམ་པར་བགྱིའོ། །ཞེས་དང་། མཁས་གྲུབ་ཀརྨ་ཆགས་
མེད་ཀྱིས་ཀྱང་། ཕྱིན་ཆད་སྡོམ་སེམས་མེད་ན་མི་དག་པས། །ཕྱིན་ཆད་སྲོག་ལ་བབ་ཀྱང་མི་དགེའི་ལས། །ད་ནས་མ་བགྱི་སེམས་ལ་དམ་
བཅའ་བཟུང་། །ཞེས་གསུངས་སོ། །བཞི་པ་རྟེན་གྱི་སྟོབས་ལ། ཕྱིའི་རྟེན་དང་། ནང་གི་རྟེན། ཁྱད་པར་གྱི་རྟེན་དང་གསུམ། དང་པོ་
ཕྱིའི་རྟེན་ནི། སྡིག་པ་བཤགས་པའི་ཡུལ། བླ་མ་དགོ་བའི་བཤེས་གཉེན་ནམ། རྒྱལ་བའི་སྐུ་གསུང་ཐུགས་རྟེན་སོགས་དང་། ཕུང་པོ་གསུམ་
པའི་སྐབས་སུ་སངས་རྒྱས་སོ་ལྔ་སོགས། ཡུལ་དག་པ་བླ་མ་དཀོན་མཆོག་གྱི་སྤྱན་སྔར་བཤགས་པ་བྱ་བ་ཡིན། དེའང་། དཀོན་མཆོག་གསུམ་
ལ་བརྟེན་པའི་ལས་སྐུ་གསུང་ཐུགས་རྟེན་བཤིགས་པ། གསུང་རབ་ཀྱི་སྐུ་གླུད་ཟོས་པ། དགེ་འདུན་གྱི་སྤྱི་དཀོར་ཚོང་སོགས་གཡོ་སྒྱུས་ལེན་པ་

སོགས་ནི་ཉེས་པ་ཤིན་ཏུ་ལྕི་བས། དཔེ་ས་ལ་འགྱེལ་བ། ས་ལ་བརྟེན་ནས་ཡར་ལྡང་དགོས་པ་ལྟར། གང་ཐོག་མར་རྟེན་གང་བཤིག་པ་
སོགས་དེ་དང་དེ་ལྟ་བུ་བཞེངས་པའམ། གསུང་རབ་བསླུ་བའམ། དགེ་འདུན་པ་མཆོད་པ། ཚོགས་ཀྱི་འཁོར་ལོ་རྒྱ་ཆེར་བསགས་པ་སོགས་
བྱ་བ་དང་། རྟེན་བཞེངས་སོགས་མ་ནུས་ན་གཞན་གྱིས་རྟེན་བཞེངས་ཀྱི་ཞལ་འདེབས་གྲོགས་དོན་སོགས་ཅི་ནུས་བྱ་ཞིང་། སླད་ཀྱི་རབ་གནས་
དུས་སུ་སྟོབས་བཞིའི་སྒོ་ནས་བཤགས་དགོས་པར་གསུངས་སོ། །མདོར་ན་རྒྱུ་འབྲས་ལ་ཡིད་ཆེས་ཀྱི་དད་པ་ཡོད་ན། སྡིག་བྱས་ལ་འགྱོད་
པ་སྐྱེ་ངེས། དེ་ཙ་ན་དཀོན་མཆོག་གསུམ་ལ་སྐྱབས་སུ་འགྲོ་བ་སོགས་བཤགས་པ་ཚད་ལྡན་ཡོད་པ་ཡིན་ནོ། །དེ་སྐད་དུ། ཕག་མོའི་རྟོགས་
བརྗོད་དང་། མྱང་འདས་ཆེན་པོ་སོགས་ལས་གསུངས་སོ། །གཉིས་པ་ནང་གི་རྟེན་ནི། སྨོན་འཇུག་བྱང་ཆུབ་ཀྱི་སེམས་བསྐྱེད་པ་སྟེ། 

༄༅། །བྱང་ཆུབ་ཀྱི་སེམས་བཅོས་མ་མ་ཡིན་པ་དེ་རྒྱུད་ལ་སྐྱེས་ན། སྔོན་ཆད་སྡིག་པའི་ལས་ཅི་ཙམ་བྱས་པ་ཐམས་ཅད་རང་བཞིན་
གྱིས་དག་པ་ཡིན་ཏེ། འཕགས་པ་སྡོང་པོ་བཀོད་པའི་མདོ་ལས། མི་དགེ་བའི་ཆོས་ཐམས་ཅད་ཟད་པར་བྱེད་པས་སའི་འོག་ལྟ་བུའོ། །ཉེས་
པ་ཐམས་ཅད་བསྲེག་པར་བྱེད་པས་བསྐལ་པའི་མེ་ལྟ་བུའོ། །ཞེས་དང་། སྤྱོད་འཇུག་ལས། སྡིག་པ་ཤིན་ཏུ་མི་བཟད་བྱས་ན་ཡང་། །
དཔའ་ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བསྟེན་ནས་ཡུད་ཀྱིས་སྒྲོལ་འགྱུར་བ། །དེ་ལ་བག་ཅན་རྣམས་ཀྱིས་ཅིས་མི་བརྟེན། །
ཞེས་སོ། །དེར་མ་ཟད། སྡིག་བཤགས་ཐམས་ཅད་ལ། བྱང་ཆུབ་ཏུ་སེམས་བསྐྱེད་པས་རྩིས་མ་ཟིན་ན། སྟོབས་བཞི་ཚང་བས་བཤགས་
ཀྱང་ཅུང་ཟད་སྲབ་ཏུ་འགྲོ་བ་ཙམ་ལས་རྩ་བ་ནས་འདག་པར་མ་གསུངས་པས་སེམས་བསྐྱེད་གལ་ཤིན་ཏུ་ཆེ། གསུམ་པ་ཁྱད་པར་གྱི་རྟེན་ནི། 

དག་བྱེད་སེམས་བསྐྱེད་མཛད་པའི་རྡོ་རྗེ་སེམས༔ ཞེས་པས། མདོ་རྒྱུད་ཐམས་ཅད་ནས་སྒྲིབ་སྦྱང་གི་ཐབས་ཚུལ་མཐའ་ཡས་པར་གསུངས་
ཀྱང་ཐམས་ཅད་ཀྱི་ནང་ནས་ཁྱད་པར་དུ་འཕགས་པ་ནི། བླ་མ་རྡོ་རྗེ་སེམས་དཔའི་བསྒོམ་བཟླས་བྱ་བ་འདི་ཉིད་ཆེས་ཆེར་བསྔགས་ཏེ། རྡོ་རྗེ་
འཆང་གིས་ཡོ་ག་རྣལ་འབྱོར་གསུམ་གྱི་སྤྱི་ཁྲུས་ན་རག་དོང་སྤྲུགས་གླང་ཆེན་རབ་འབོག་གི་རྒྱུད་ལས་གསུངས་པ་ལྟར། དེ་བཞིན་གཤེགས་པ་
ཐམས་ཅད་ཀྱི་ཐུགས་ལས་བྱུང་བའི་ལྷའི་བུ་རྡོ་རྗེ་སེམས་དཔའ་དེ། སྟོན་པ་རིག་དྲུག་པའི་མདུན་དུ་འཁོད་དེ། དེ་བཞིན་གཤེགས་པ་ཐམས་
ཅད་ཀྱི་ཡང་སྙིང་ཡི་གེ་བརྒྱ་པ་འདི་གསུངས་ཏེ། ལས་ཉོན་ངན་པའི་གསོག་འཇོག་ཅན་གང་གིས་འདི་དུས་གཅིག་ལ་ལན་བརྒྱ་རྩ་གཅིག་བཟླས་
ན་ཉམས་ཆགས་ཐམས་ཅད་བསྐང་ཞིང་སྡིག་སྒྲིབ་མ་ལུས་དག༷་པར་བྱེ༷ད་དེ། ངན་སོང་གསུམ་ལས་ཐར་བར་ཞལ་གྱིས་བཞེས་ཤིང་། 

༄༅། །གཞན་ཡང་ཚེ་འདིར་སངས་རྒྱས་ཐམས་ཅད་ཀྱི་དམ་པར་དགོངས་ནས་སྲུང་སྐྱོབས་མཛད། ཕྱི་མར་ཡང་བདེ་གཤེགས་
ཐམས་ཅད་ཀྱི་ཐུགས་ཀྱི་སྲས་སུ་ངེས་པར་འགྱུར་བ་སོགས་རྒྱ་ཆེར་བསྔགས་ཤིང་། འདི་ཉིད་ཀྱིས་སྔོན་བྱང་ཆུབ་ཏུ་ཐུ༷གས་བསྐྱེ༷ད་པའི་དུས་ནའང་། 
འགྲོ་བ་ཐམས་ཅད་ཀྱི་སྡིག་སྒྲིབ་ཡོངས་སུ་སྦྱང་བར་དམ་བཅས་ཤིང་སྨོན་ལམ་བཏབ་པར་མཛ༷ད་པ༷འི་ཕྱིར་སྒྲིབ་སྦྱང་ཐམས་ཅད་ཀྱི་རྒྱལ་པོར་གྲུབ་
སྟེ༑ དགོངས་པ་ཚིག་གསུམ་པའི་རྒྱུད་ལས། རྡོ་རྗེ་སེམས་དཔའ་བསྒོམས་ནས་ནི། །སྔགས་ཀྱང་རབ་ཏུ་བཟླ་བྱེད་པ། །དེ་ཡིས་སྡིག་
ཀུན་བྱང་ནས་ནི། །རྡོ་རྗེ་སེམས་དཔའ་འདྲ་བར་འགྱུར། །ཞེས་དང་། དྲི་མེད་རྒྱལ་པོ་བཤགས་པའི་རྒྱུད་ལས། འདི་དག་དུས་ལན་ཅིག་
བརྒྱ་རྩ་བརྒྱད་བཟླས་ན། ཉམས་ཆགས་ཐམས་ཅད་བསྐངས་ཏེ། ངན་སོང་གསུམ་ལས་ཐར་བར་འགྱུར་རོ། །ཞེས་གསུངས་སོ། །

གང་དག་ཡི་གེ་བརྒྱ་པའི་སྒོམ་བཟླས་བྱས་པས་ན། རྡོ་རྗེ་སེམས་དཔའ་ཉིད་བསྒོམ་པར་རིགས་སོ་ཞེ་ན། འདིའི་སྐབས་སུ་དེ་ལྟར་ཡིན་ཡང་། 
སྤྱིར་རིགས་ཐམས་ཅད་ཀྱི་ཁྱབ་བྱེད་ཉིད་རྡོ༷་རྗེ༷་སེ༷མས་དཔའ་ཡིན་པས་ལྷ་གང་བསྒོམ་ཀྱང་དེ་དང་རོ་གཅིག་པར་བཞུགས་པའི་ཕྱིར་འགལ་བ་
མེད་དེ། ཏིལ་གང་དུ་ཡོད་པ་དེར་སྣུམ་ཡང་དབྱེར་མེད་དུ་གནས་པ་བཞིན་ནོ། །དེ་ལྟར་རྟེན་གྱི་སྟོབས་ཀྱིས་སྡིག་པ་འདག་པ་ནི། དཔེར་
ན་ཁས་ཉེན་པོས་དབང་པོ་ཆེ་ལ་འདུས་པའམ། དུག་ལ་སྔགས་ཀྱིས་བཏབ་པ་དང་འདྲ། ཞེས་གསུངས་སོ། །གསུམ་པ་སྦྱང་ཚུལ་བྱེ་བྲག་
ཏུ་བཤད་པ་ལ། བདག་གི་སྤྱི་བོའི་གཙུག་ཏུ་ཨེ་མ་ཧོ། ཞེས་པས། ཐུན་མིན་དང་། ཐུན་མོང་གཉིས། དང་པོ་ཐུན་མིན་ལ། ཕྱི་ནང་
གསང་གསུམ། དང་པོ་ཕྱི་ལྟར་བསྒོམ་པ་ལ། སྦྱོར་དངོས་རྗེས་གསུམ། དང་པོ་སྦྱོར་བ་ནི། སྐྱབས་སེམས་སྔོན་དུ་འགྲོ་དགོས་པས། 

༄༅། །སྐྱབས་ཡུལ་མདུན་གྱི་ནམ་མཁར་བསྒོམ་ལ། སྐྱབས་འགྲོ་སྔར་བཞིན་བྱ། དེ་ནས་སྐྱབས་ཡུལ་རང་ལ་མི་བསྟིམ་པར། 
ལྷ་ཚོགས་རྣམས་ཀྱི་མདུན་དུ་སེམས་བསྐྱེད་པར་དམ་བཅའ་དགོས་པས། སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་
ནས་བླ་མེད་བྱང་ཆུབ་ཐོབ་པར་བྱ། དེའི་ཆེད་དུ་ལུས་ངག་ཡིད་གསུམ་གྱིས་སྡིག་སྒྲིབ་དག་པར་བྱེད་པ་རྡོར་སེམས་བསྒོམ་བཟླས་ཉམས་སུ་ལེན་
པར་བྱའོ་སྙམ་དུ་སེམས་བསྐྱེད་ལ་ཚད་མེད་བཞི་སྔར་བཞིན་བསྒོམ་ཞིང་ཚིག་ཙམ་མ་ཡིན་པར་ཡིད་ལ་འོད་ངེས་བྱ། དེ་ནས་སྐྱབས་ཡུལ་
རང་ལ་ཐིམ་པར་བསམ་མོ། །གཉིས་པ་དངོས་གཞི་ནི། སྟོབས་བཞིའི་གནད་དང་འབྲེལ་བར་སྒོམ་པ་སྟེ། དེའང་། ལམ་ཟབ་རྨད་དུ་
བྱུང་བ་འདི་ལ་ཆོ་ག་དང་འབྲེལ་བར་རྒྱས་པར་ཞི་བ་རིགས་བརྒྱ། འབྲིང་པོ་བཞི་བཅུ་རྩ་གཉིས། བསྡུས་པ་དེ་ཉིད་རིགས་ལ། ཤིན་ཏུ་བསྡུས་

པ་གསང་ཆེན་རིགས་གཅིག་རྡོ་རྗེ་སེམས་དཔའི་སྒྲུབ་ཐབས་རྣམས་ཡོད་ལ། འདིར་བསྒོམ་སྒྲུབ་རྐྱང་པ་བྱེད་པའི་ལུགས་ལ་སྒོམ་ཐབས། ཕྱི་ཕྱི་
རྒྱུད་དང་མཐུན་པར་བད༷ག་གི༷་སྡིག་སྒྲིབ་དག་པའི་ཕྱིར་སྤྱི་བོར་སྒོམ་པ་ལ། རང་ཐ་མལ་དུ་གནས་པའི་སྤྱི༷་བོ༷འི་གཙུ༷ག་ཁྲུ་གང་གི་ནམ་མཁར། ཐབས་
ཤེས་ཟུང་འཇུག་གི་གནད་པད་ཟླའི་སྟེང་དུ༷། དཀོན་མཆོག་ཀུན་འདུས་ཀྱི་ངོ་བོ་རྩ་བའི་བླ་མ་དང་གཉིས་སུ་མེད་པའི་རྡོ་རྗེ་སེམས་དཔའ། སྐྱོན་
བྲལ་དག་པའི་རང་བཞིན་སྐུ་མདོག་དུང་ལྟར་དཀར་བ། མཚན་དཔེ་ཟླ་འོད་ལྟར་འཚེར་བ། ཞལ་རང་ལ་བསྟན་པ། ཆོས་ཐམས་ཅད་ཆོས་
ཉིད་གཅིག་གི་ངོ་བོར་རོ་གཅིག་པའི་ཞལ་གཅིག་དགེ་བའི་ཆོས་ཐམས་ཅད་ཡོངས་སུ་རྫོགས་པའི་དབུ་སྐྲ་ཐོར་ཅོག་གྱེན་དུ་བཅིངས་པ། ཐབས་
ཤེས་ཟུང་འཇུག་གི་ཕྱག་གཉིས་ཀྱི་གཡས་པས། ཡེ་ཤེས་ལྔ་མཚོན་རྡོ་རྗེ་རྩེ་ལྔ་ཐུགས་ཀར་འཛིན་ཞིང་། གཡོན་གྲགས་སྟོང་ཆོས་ཀྱི་སྒྲ་

༄༅། །དབྱངས་སྒྲོགས་པའི་དངུལ་དཀར་གྱི་དྲིལ་བུ་དཀུར་བརྟེན་པ། སྲིད་ཞིའི་མཐའ་གཉིས་ལ་མི་གནས་པའི་བརྡར། ཞབས་
གཡོན་སྐྱིལ་ཀྲུང་དང་ཞབས་གཡས་སྐྱིལ་ཀྲུང་ལས་ཅུང་ཟད་བརྐྱངས་པ་སེམས་དཔའི་སྐྱིལ་ཀྲུང་གི་ཞབས་ཀྱི་མཐེ་བོད་རང་གི་ཚངས་བུག་གི་སྟེང་དུ་
འཕྲད་པར་བཞུགས་པ། དེའང་ཞི་བའི་ཚུལ་དགུ་དང་ལྡན་པ་སྟེ། སྐྱེ་བ་དག་པ་མཚོན་བྱེད་ཞབས་ཕྱག་སོགས་གྱོང་ཁེངས་ཤིང་ལྟར་མིན་པར་
མཉེན་པ། ན་བ་དག་པས་སྐུའི་གནས་ཀྱི་ཕྲ་སྦོམ་སོགས་སྐབས་ཕྱེ་བས་ལྕུག་པ། འཆི་བ་གནས་སུ་དག་པའི་སྐུ་ཤ་ལྷོད་པོར་མ་གྱུར་པས་
འཁྲིལ་བག་ཆགས་པ། རྒས་པ་གནས་སུ་དག་པས་ཚིགས་མཚམས་སོགས་འཕྲུལ་ལྡེམ་ལྡན་པ། རྒ་བ་གནས་དག་གི་སྐུ་འཇམ་ཞིང་
གཞོན་ཤ་རྒྱས། པགས་པ་སྲབ་པས་གཞོན་ནུ་བཅུ་དྲུག་ལོན་པའི་ཚུལ་ཅན། སྐུ་མཚན་དཔེའི་ཁ་དོག་མ་འདྲེས་པ་ཟླ་བ་ལྟར་གསལ་བ། 

ཟད་པར་གྱི་སྐྱེ་མཆེད་རྫོགས་པས་མུ་མེད་པའི་འོད་ཟེར་ཉི་མ་ལྟར་བཀྲག་ཅིང་འཚེར་བ། སྐྱེས་བུ་ཆེན་པོའི་མཚན་གྱི་བརྗིད་བག་གིས་མཛེས་པ་
རི་བོ་ལྟར་ལྷུན་སྡུག་པ། ཐམས་ཅད་ཟིལ་གྱིས་གནོན་པའི་གཟི་བྱིན་དང་ལྡན་པ་རྣམས་སོ། །ཐེག་པའི་ཐབས་ཚུལ་སྣ་ཚོགས་ཀྱིས་འགྲོ་རྣམས་
སྨིན་གྲོལ་ལ་བཀོད་པའི་བརྡར། ལོངས་སྤྱོད་རྫོགས་སྐུའི་རྒྱན་ཆས་བཅུ་གསུམ་གྱིས་སྤྲས་པ་སྟེ། དེ་ཡང་འདོད་ཡོན་མ་སྤངས་ཡེ་ཤེས་ཀྱི་
རྒྱན་དུ་ཆས་པའི། རིན་པོ་ཆེའི་རྒྱན་བརྒྱད་ནི། དབུ་རྒྱན་གཅིག་དང་། སྙན་རྒྱན། མགུལ་རྒྱན། ཕྱག་གདུབ། ཞབས་གདུབ་རྣམས་
གཉིས་རེ་གཅིག་ཏུ་བརྩིས་པ་དང་། རིན་པོ་ཆེ་སྣ་ཚོགས་ཀྱི་ཕྲ་ཚོམ་ཅན་གྱི་སྐ་རག །ལྟེ་འོག་ཡན་འཁོར་བ་དོ་ཤལ། ནུ་མའི་བར་སླེབ་པའི་དོ་
ཤལ་ཆུང་བ་ལ་སེ་མོ་དོ་སྟེ། རྒྱན་བརྒྱད། ཉོན་མོངས་པའི་གདུང་བ་ལས་གྲོལ་བའི་བརྡར། དར་གྱི་ཆས་གོས་ལྔ་སྟེ། ཁ་དོག་སྣ་ཚོགས་པའི་

༄༅། །ཅོད་པཎ། དར་དཀར་པོ་གསེར་གྱི་ངང་རིས་ཅན་གྱི་སྟོད་གཡོགས། དར་མཐིང་ཁྲའི་ཅོད་པཎ་ལྟག་པ་ནས་ཕྱིར་འཕྱང་བའི་ཟི་
ལྡིར་༑ ཚི་གུའི་སྨད་དཀྲིས། དར་མཐིང་དམར་གང་རུང་གི་སྟོང་ཁེབ་ལྟ་བུ་ཐུང་ངུའི་གར་གྱི་ཕུ་དུང་དང་ལྔས་བརྒྱན་པ། སྐུ་སྣང་ལ་རང་བཞིན་མེད་
པ་སྣང་སྟོང་ཆུ་ཟླ་ལྟ་བུའམ། མེ་ལོང་དུ་གཟུགས་བརྙན་ཤར་བ་ལྟ་བུ་བཀྲ་ལམ་མེ་ཡོད་པ་གསལ། དེའི་སྤྱི་བོར་ཟླ་བའི་སྟེང་དུ་ཨོཾ་དཀར་པོ། 
མགྲིན་པར་པདྨའི་སྟེང་དུ་ཨཱཿདམར་པོ། ཐུགས་ཀར་ཙིཏྟ་རིན་པོ་ཆེ་དར་དམར་གྱིས་གུར་ཕུབ་པ་ལྟ་བུའི་དབུས་སུ། ཟླ་བའི་དཀྱིལ་འཁོར་གྱི་སྟེང་དུ། 
རྡོ་རྗེ་དཀར་པོ་རྩེ་ལྔ་པ་འགྲེང་ཐབས་སུ་ལངས་པ། དེའི་ལྟེ་བ་ཁོང་སེང་དུ་གྱུར་པའི་ནང་དུ། ཟླ་བའི་དཀྱིལ་འཁོར་གྱི་དབུས་སུ་ཧཱུྃ་དཀར་པོ་སྤུས་བྲིས་
པ་ལྟ་བུ་དངུལ་ཆུའི་མདོག་འདྲ་བ་ཞལ་མདུན་བསྟན། དེའི་མཐའ་སྐོར་དུ་ཡི་གེ་བརྒྱ་པ་རྣམས་ལངས་སྟབས་ལྟར་མདུན་ནས་བརྩམས་ཏེ་གཡས་

སྐོར་དུ་སྐྱ་ཁྲོལ་ཁྲོལ་འཁོར་བར་བསམ། འདི་ལ་ཟབ་དོན་སྙིང་པོ་ལས། ཐོག་མར་ཐུགས་ཀའི་སྔགས་ཕྲེང་ལས་འོད་ཟེར་འཕྲོས། རང་བཞིན་
གྱི་གནས་ནས་རྡོ་རྗེ་སེམས་དཔའ་ལ་ཕྱོགས་བཅུའི་སངས་རྒྱས་བྱང་སེམས་བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་བསྐོར་བ་
དང་བཅས་པ་སྤྱན་དྲངས། སྤྱི་བོའི་རྡོར་སེམས་ལ་ཐིམ་པར་བསམ། དེ་ནས་སྣང་སྲིད་ཐམས་ཅད་ཀུན་བཟང་མཆོད་སྤྲིན་དུ་བསམ་ལ་སྔགས་
ཙམ་གྱིས་མཆོད་ཅིང་། རྡོ་རྗེ་སེམས་དཔའ་སེམས་དཔའ་ཆེ། །རྡོ་རྗེ་དེ་བཞིན་གཤེགས་པ་སོགས་ཀྱིས་བསྟོད་པ་བྱ་གསུངས་པ་ལྟར། 
ན་བྱ་ཞིང་། གང་ལྟར་ཡང་། གོང་གི་སྔགས་ཕྲེང་གསལ་བ་སོགས། གསལ་དག་བརྟན་གསུམ་གྱི་སྒོ་ནས། ཐང་སྐུ་ལྟ་བུ་ལེབས་བཅར་
མ་ཡིན། ས་སྐུ་དང་གསེར་སྐུ་ལྟ་བུ་གདོས་བཅས་ཀྱི་རང་བཞིན་སེམས་མེད་བེམས་པོའི་རྣམ་པ་ལྟ་བུ་མ་ཡིན་པར། སྣང་ཆ་ནས་སྤྱན་གྱི་དཀར་

༄༅། །ནག་ཚུན་ཆད་མ་འདྲེས་པར་གསལ་བ་སྟོང་ཆ་ནས་གདོས་བཅས་སུ་མ་གྲུབ་པར། འཇའ་ཚོན་ལྟ་བུར་བསྒོམ་ལ། དད་མོས་
དྲག་པོས་རང་གཞན་གྱི་སྡིག་ལྟུང་དག་པ་ཞིག་ཁྱེད་མཁྱེན་ནོ། །ཁྱེད་ཀྱིས་ཐུགས་བརྩེ་བས་རྗེས་སུ་འཛིན་པར་མཛད་པ་འདིས་ཚེ་རབས་ཀྱི་སྡིག་ལྟུང་
དག་ངེས་སོ་སྙམ་པའི་ངེས་ཤེས་ཡིད་ཆེས་ཀྱིས་ངོ་མཚར་བའི་ཚིག་ཨེ༷་མ༷་ཧོ༷་ཞེས་པ་ནི་རྟེན་གྱི་སྟོབས་ཡིན། ཐུགས་ཀའི་ཡིག་བརྒྱའི་སྔགས་ཕྲེང་
བདུད་རྩིའི་ཆུ༔ ཞེས་པས། བླ་མ་རྡོ་རྗེ་སེམས་དཔའ་དེ་ཉིད་ཀྱི་སྤྱན་སྔར། སྔར་བྱས་ཀྱི་ལས་ངན་ལ་དུག་མཐུང་བ་ལྟ་བུའི། མི་དགེ་བ་བཅུ། 
མཚམས་མེད་ལྔ། ལྕི་བཞི་ལོག་བརྒྱད་སོགས་བཅས་རང་འཇིག་རྟེན་གྱི་ཁ་ན་མ་ཐོ་བ་གསུམ་བགྱིས་དང་བགྱིད་རྩལ་ཡི་རང་བ་སོགས་དྲན་དང་མི་
དྲན་པའི་སྡིག་ལྟུང་ཐམས་ཅད་ལ་འགྱོད་སེམས་ཀྱིས་མཐོལ་བཤགས་བྱེད་པ་ཉེས་བྱས་སུན་འབྱིན་གྱི་སྟོབས་ཡིན། དེ་ལྟ་བུའི་སྡིག་ལྟུང་དེ་དག་

ད་ལྟ་ཉིད་དུ་འདུག་ས་འདི་རུ་ལྷག་མ་མེད་པར་བྱང་ཞིང་དག་པ་ཞིག་ཐུགས་རྗེ་མ་ཆུང་སྙམ་པའི་དད་གུས་དང་བཅས་གསོལ་འདེབས་ཀྱི་ཚུལ་དུ་སྔགས་
བཟླས་པའི་རྐྱེན་གྱིས་གོང་ལྟར་ཐུ༷གས་ཀ༷འི་ཡི༷ག་བརྒྱ༷འི་སྔ༷གས་ཕྲེ༷ང་གཅིག་ལ་གཅིག་གིས་མ་རེག་ཙམ་དུ་གཡས་སྐོར་གྱི་རིམ་པ་གསུམ་དུ་སྦྲུལ་
འཁྱིལ་པ་ལྟར་བཀོད་པའི་ནང་མའི་ཨོཾ་དང་ཕྱི་མའི་ཨཱཿགཉིས་ཐད་སོར་འགྲིགས་པ་ཞིག་ཕྱི་ནང་རིམ་པར་འཁོར་བར་བསྒོམས་ལ་ཐོག་མར་གསལ་
སྣང་མ་བྱུང་བར་དེ་ཁོ་ན་བསྒོམ། དེ་ནས་དེ་ཉིད་ཀློག་པའི་ཚུལ་གྱིས་འཁོར་བ་ཐོག་མར་དལ་བུས་རིམ་གྱིས་མྱུར་བར་འཁོར་བའི་ཧཱུྃ་ཡིག་སྔགས་
ཕྲེང་དང་བཅས་པ་དེ་ལས་བདུད་རྩིའི་ཆུ་བོའི་རྒྱུན་ག་བུར་གྱི་རྡུལ་ལྟར་སྐྱ་ཆི་ལི་ལི་བབས་པ་ཐུགས་ཀ་ནས་ཕྱིར་དོན། སྐུའི་དབྱིབས་བརྒྱུད་ཞབས་
གཡས་པའི་མཐེ་བོང་གི་སེན་བར་ནས་རང་གཞན་གྱི་ཚངས་བུག་ཏུ་ཞུགས་པར་བསྒོམ། བདག་གི་སྒྲིབ་སོགས་སྦྱང་བའི་དཔལ་དུ་ཤར༔ ཞེས་

༄༅། །པས༑ ཡས་ནས་མར་བད༷ག་གི༷་ལུས་ཀྱི་ནད་ཐམས་ཅད་ཁྲག་རུལ་རྣག་རུལ། གདོན་ཐམས་ཅད་སྲོག་ཆགས་སྡོམ་སྡིག་སྦལ་
ལྕོང་ལ་སོགས་པའི་རྣམ་པ། སྡིག་སྒྲིབ༷་ཐམས་ཅད་དུད་སོལ་ཐལ་རླངས་དུད་སྤྲིན་སོ༷གས་ཀྱི་རྣམ་པར་ཆུ་སྣ་རྒྱུག་པས་ས་རྡུལ་དེད་པ་ལྟར་བདུད་
རྩིའི་རྒྱུན་གྱིས་ཐོག་པ་མེད་པར་དེད་དེ། རྐང་མཐིལ་འོག་སྒོ་བ་སྤུའི་བུ་ག་རྣམས་ནས་ཉིལ་གྱིས་ཕྱིར་ཐོན། རང་གི་འོག་ཏུ་ས་གས་པའི་མར་
ཞབས་ན། འཆི་བདག་ལས་ཀྱི་གཤིན་རྗེ་ལ་འཁོར་ལན་ཆགས་བུ་ལོན་ཤ་མཁོན་གྱི་བདག་པོ་བདག་མོ་ཐམས་ཅད་ཀྱིས་བསྐོར་ཏེ། ཁ་ལག་སྦྱར་
གསུམ་ཟེད་ནས་ཡོད་པའི་ནང་དུ་སོང་བར་བསམ། དེ་རྣམས་ཀྱང་ངོམ་ཤིང་ཚིམ། ལན་ཆགས་འཁོར། བུ་ལོན་སོད། ཤ་མཁོན་བྱང་། སྡིག་
སྒྲིབ་དག །དེ་རྣམས་ཀྱི་ཁ་ལག་སྦར་གསུམ་ཡང་ཟུམ། ས་གས་པ་དེའང་སོས་པར་བསྒོམ། དེ་ཡང་དམིགས་པ་ཐམས་ཅད་གཅིག་ཆར་

དུ་གསལ་ནུས་ན་དེ་ལྟར་བྱ། མི་ནུས་ན་རེས་འགའ་སྐུ། རེས་འགའ་རྒྱན་ཆ་ལུགས། རེས་འགའ་སྔགས་འཁོར། རེས་འགའ་བདུད་རྩི་
འབེབས་སྦྱོང་། རེས་འགའ་འགྱོད་སྡོམ་ལ་སེམས་པར་བྱས་ནས་བཟླ། མཐར་མས་ནས་ཡར་བདུད་རྩིས་ལུས་གང་དབང་དང་དངོས་
གྲུབ་ཐོབ་པར་མོས་ནས་སྔགས་བཟླ། དེ་དག་ནི་གཉེན་པོ་ཀུན་ཏུ་སྤྱོད་པའི་སྟོབས་སོ། །སྔོན་ཆད་བདག་མི་ཤེས་རྨོངས་པའི་དབང་གིས་
མི་དགེ་བའི་ལས་དེ་དག་བགྱིས་པ་ཡིན་ལ། ད་ནི་དྲིན་ཆེན་རྩ་བའི་བླ་མའི་ཐུགས་རྗེ་ལ་བརྟེན་ནས་ཁེ་ཉེན་ཤེས་པའི་རང་བཞིན་ཅན་ཡིན་པས། 
ད་ཕྱིན་ཆད་ནི་སྲོག་ལ་བབ་ཀྱང་སྡིག་པའི་ལས་འདི་དང་འདི་ལྟ་བུ་མི་བགྱིད་དོ་སྙམ་ནས་བླ་མ་རྡོ་རྗེ་སེམས་དཔའ་མཆོག་གི་སྤྱན་སྔར་དམ་
བཅའ་བ་ནི་ཉེས་སྤྱོད་སྡོམ་པའི་སྟོབས་སོ། །སྙིང་པོ་ཡི་གེ་བརྒྱ་པ་ནི། རྒྱུད་གསང་བ་སྙིང་པོ་དང་། མཚན་བརྗོད་ལས། རིགས་ཀྱི་

༄༅། །རིགས་ཏེ་རིགས་ཀྱི་གཙོ། །ཞེས་དང་། ཐུགས་ཀྱིས་ཐུགས་ཏེ་ཐུགས་ཀྱི་མཆོག །རྡོ་རྗེ་རིགས་གཙོ་ཐམས་ཅད་ཀྱིས། །ཞེས་
དང་༑ རྡོ་རྗེ་སེམས་དཔའ་གླུའི་རྒྱུད་ལས། རང་བྱུང་ཐིག་ལེ་ཡི་གེ་བརྒྱ། །སངས་རྒྱས་ཀུན་གྱི་ས་བོན་ཏེ། །ཉམས་ཆགས་ཐམས་ཅད་འཇོམས་
པར་བྱེད། །ཅེས་སངས་རྒྱས་ཀུན་གྱི་སྙིང་པོ་ཡིན་པར་གསུངས། གཞན་ཡང་། ན་རག་དོང་སྤྲུགས་ཀྱི་རྒྱུད་ལས། ཞི་ཁྲོ་དམ་པ་རིགས་བརྒྱའི་
སྙིང་པོ་ཡིན་པར་གསུངས། ས་སྙིང་འཁོར་ལོ་བཅུ་པའི་མདོ་ལས། བསྐལ་བཟང་སངས་རྒྱས་སྟོང་རྩ་གཉིས་ཀྱིས་སྙིང་པོ་ཡིན་པར་གསུངས་
པ་སོགས་མཐའ་ཡས་པས། ཉམས་ཆགས་སྡིག་སྒྲིབ་སྦྱང་བའི་དཔལ་དུ་ཤར་བའི་སྙིང་པོ་ཁྱད་པར་ཅན་ཡིན་ཏེ། ཨོཾ་ནི་ཡེ་ཤེས་ལྔས་མཆོག་གི་
དངོས་གྲུབ་སྟེར་བ་ལ་འཇུག །སངས་རྒྱས་ཐམས་ཅད་ཀྱི་སྐུ་རྡོ་རྗེའི་སྙིང་པོའང་ཡིན། བཛྲ་ས་ཏྭ་ས་མ་ཡ། ནི་རྡོ་རྗེ་སེམས་དཔའ་དམ་ཚིག །

མ་ནུ་པཱ་ལ་ཡ་ནི་རྗེས་སུ་སྐྱོངས་ཤིག །བཛྲ་ས་ཏྭ་ཏེ་ནོ་པ་ཏིཥྛ་ནི། རྡོ་རྗེ་སེམས་དཔའ་ཉིད་ཉེ་བར་གནས་པར་མཛོད་ཅིག །དྲི་ཌྷོ་མེ་བྷ་ཝཿནི་
བདག་ལ་བརྟན་པར་གྱུར་ཅིག །སུ་ཏོཥྱོ་མེ་བྷ་ཝཿནི་བདག་ལ་དགྱེས་པར་མཛོད། ཨ་ནུ་རཀྟོ་མེ་བྷ་ཝཿནི་བདག་ལ་རྗེས་སུ་ཆགས་པར་མཛོད། 
སུ་པོ་ཥྱོ་མེ་བྷ་ཝཿནི་བདག་ལ་ཤིན་ཏུ་དགྱེས་པར་མཛོད། སརྦ་སིངྡྷིམྨེ་པྲ་ཡཙྪཿནི་བདག་ལ་དངོས་གྲུབ་ཐམས་ཅད་སྩོལ། སརྦ་ཀརྨ་སུ་ཙ་མེཿ 
ནི་བདག་ལ་ལས་ཐམས་ཅད་ཚང་བར་མཛོད་ཅིག །ཙིཏྟཾ་ཤྲེ་ཡཿཀུ་རུ་ནི་བདག་གི་སེམས་ལ་དགེ་ལེགས་མཛོད། ཧཱུྃཿནི་ཐུགས་རྡོ་རྗེ་སྙིང་པོ། 
ཧ་ཧ་ཧ་ཧ་ནི་དགའ་བ་བཞིའམ་ཡེ་ཤེས་བཞི་མཚོན། ཧོཿནི་དབང་དུ་གྱུར་ཅིག །བྷ་ག་ཝནཿནི་བཅོམ་ལྡན་འདས། སརྦ་ཏ་ཐཱ་ག་ཏཿནི་དེ་བཞིན་
གཤེགས་པ་ཐམས་ཅད་ཀྱི། བཛྲ་མཱ་མེ་མུཉྫུཿནི་རྡོ་རྗེས་བདག་ལ་རབ་ཏུ་གྲོལ་བར་མཛོད། བཛྲཱི་བྷ་བ་ནི་རྡོ་རྗེ་ཅན་དུ་མཛོད། མ་ཧཱ་ས་མ་ཡ་

༄༅།སཏྭ༑ ནི་དམ་ཚིག་སེམས་དཔའ་ཆེན་པོ། ཨཱཿནི་གདོད་ནས་མ་སྐྱེས་པ་ཆོས་རྣམས་རང་བཞིན་སྟོང་པ་ཉིད་དུ་གཅིག་གོ་ཞེས་
པའི་དོན་ནོ། །འདི་ལ་འགའ་ཞིག་གི་ཧཱུྃ་ཕཊཿ འདོགས་པའི་ཞལ་རྒྱུན་མཛད་པ་ཡོད། གང་ལྟར་ཡང་སྔགས་དོན་དྲན་བཞིན་དུ་བཟླ། ཀ་དག་
ཀློང་ཡང་ལས་དམ་པ་རིགས་བརྒྱའི་སྙིང་པོའི་སྔགས་དོན་སྦྱར་མཛད་ལ། གང་ཡིན་ཀྱང་གྲངས་གསོགས་པར་བྱའོ། །གསུམ་པ་འཇུག་གི་ཆོ་
ག་ནི་མཐར། མགོན་པོ་བདག་ནི་མི་ཤེས་སོགས་ནས་སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་
བཤགས་སོ། །སྡིག་པ་དང་སྒྲིབ་པ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། །ཞེས་རྩེ་གཅིག་གསོལ་བ་བཏབ་
པས་བླ་མ་རྡོ་རྗེ་སེམས་དཔའ་ཞལ་འཛུམ་པ་མཛད་ནས་སྡིག་སྒྲིབ་དག་པའི་གནང་བ་བྱིན་པར་བསམ་མོ། །གཉིས་པ་ནང་ལྟར་བསྒོམ་པ་ནི། 

ལྷ་ཁྱོད་དབུ་མའི་ལམ་ནས་སྙིང་གར་བྱོན། ཞེས་པས། ནང་རྒྱུད་ལྟར་ཐུགས་རྗེ་བཅུད་ཀྱིས་རང་རྒྱུད་སྨིན་ཅིང་གཞན་རྒྱུད་འདུལ་ཕྱིར་བླ་མ་རྡོ་
རྗེ་སེམས་དཔའ་སྙིང་གར་བསྒོམ་ཞིང་བཟླས་པ་བྱ་བ་ནི། རང་ལུས་ཕྱི་གསལ་ནང་གསལ་འོད་ཀྱི་རང་བཞིན་སྟོང་ར་རུ་བསྒོམ་པའི། ལུས་
དབུས་སུ་རྩ་དབུ་མ། དེ་ལས་གྱེས་པའི་འཁོར་ལོ་བཞི་པོ་གདུགས་ཀྱི་རྩིབས་མ་ལྟ་བུ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་ཁ་
ཡར་གྱུ་བ། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་ཁ་མར་གྱུ་བ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་ཁ་ཡར་གྱུ་བ། སྤྱི་
བོར་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་ཁ་མར་གྱུ་བ་དེ་ལྟར་གསལ་གདབ་པའི། སྤྱི་བོའི་ལྷ་རྡོ་རྗེ་སེམས་དཔའ་ཁྱེད༷་དབུ༷་མ༷འི་ལམ་
བརྒྱུད་ནས༷་སྙིང༷་དབུས༷་སུ་བྱོན་པར་བསམ། དེའང་རྒྱན་ཆ་ལུགས་མ་འདྲེས་ཡོངས་སུ་རྫོགས་པ་གོང་ལྟར་གསལ་བའི་ཐུགས་ཀར་ཟླ་བའི་

༄༅། །སྟེང་དུ་རྡོ་རྗེ་རྩེ་ལྔའི་ལྟེ་བར་ཧཱུྃ་མཐིང་ག །དེའི་མདུན་དུ་ཨོཾ་དཀར་པོ། གཡས་སུ་བཛྲ་སེར་པོ། རྒྱབ་ཏུ་ས་དམར་པོ། 
གཡོན་དུ་ཏྭ་ལྗང་གུ་རྣམས་བསྒོམ། དེའི་ཕྱིར་ཡི་གེ་བརྒྱ་པ་གོང་ལྟར་ཕུབ་ཀྱི་སྦ་ཁྱུད་ལྟར་ཕྱི་ནང་རིམ་པ་གསུམ་གཡས་བསྐོར་དུ་འཁོར་བ་ལ་
དམིགས་པ་རྩེ་གཅིག་ཏུ་གཏད་དེ་ཡིག་བརྒྱ་ཅི་ནུས་དང་། ཡིག་དྲུག །ཨོཾ་བཛྲ་སཏྭ་ཧཱུྃ༔ བཟླ་ཞིང་། དེ་ལས་འོད་ཟེར་དཀར་སེར་དམར་ལྗང་
མཐིང་ལྔ་ཡར་འཕྲོས་པའི་རྩེ་ལ་སྒེག་སོགས་འདོད་ཡོན་གྱི་ལྷ་མོ་རྣམས་ཀྱི་ཕྱག་ན། མཆོད་རྫས་དཔག་ཏུ་མེད་པ་སྤྲོས་ནས། ཕྱོགས་
བཅུའི་ཞིང་ཁམས་རབ་འབྱམས་བསམ་གྱིས་མི་ཁྱབ་པ་ན་བཞུགས་པའི་རྒྱལ་བ་སྲས་དང་བཅས་པ་ཐམས་ཅད་ལ་སྐུ་གསུང་ཐུགས་མཉེས་པའི་
མཆོད་པ་ཕུལ། ཚོགས་རྫོགས་སྒྲིབ་པ་དག །སྐུ་གསུང་ཐུགས་ཀྱི་བྱིན་བརླབས་དངོས་གྲུབ་ཐམས་ཅད་འོད་ཟེར་ཁ་དོག་སྣ་ཚོགས་པའི་རྣམ་

པ་བྱུང་ནས་ཚུར་འདུས་སྔགས་ཕྲེང་ལ་ཐིམ། སྔགས་ཕྲེང་ལས་འོད་ཟེར་བདུད་རྩིའི་རྣམ་པ་བྱུང་ནས། སྤྱི་བོ་བདེ་ཆེན་འཁོར་ལོ་ནས་བཟུང་སྟེ། 
རྩ་འཁོར་བཞི་པོ་ཐམས་ཅད་དང་། དེ་ལས་གྱེས་པའི་ལུས་ཀྱི་ནང་ཐམས་ཅད་ལྟེམ་གྱིས་གང་། བུམ་དབང་། གསང་དབང་། ཤེར་དབང་། 
ཚིག་དབང་སྟེ་དབང་བཞི་ཐོབ། ལས་ཉོན་ཤེས་སྒྲིབ་བག་ཆགས་ཀྱི་སྒྲིབ་པ་དང་བཞི་དག །དགའ་བ། མཆོག་དགའ། ཁྱད་པར་གྱི་དགའ་
བ༑ ལྷན་སྐྱེས་དགའ་བ་སྟེ་དགའ་བཞིའི་ཡེ་ཤེས་རྒྱུད་ལ་སྐྱེས། སྤྲུལ་སྐུ། ལོངས་སྐུ། ཆོས་སྐུ། ངོ་བོ་ཉིད་སྐུ་སྟེ་སྐུ་བཞིའི་གོ་འཕང་
རྒྱུད་ལ་བཞག །མདོར་ན་མཆོག་ཐུན་མོང་གི་དངོས་གྲུབ་ལམ་དང་འབྲེལ་པ་རིག་འཛིན་བཞི་དང་། མཐར་འབྲས་མི་སློབ་ཟུང་འཇུག་གི་གོ་
འཕང་མངོན་དུ་གྱུར་པར་བསམ་པ་དེ། རང་དོན་ཆོས་སྐུའི་རྟེན་འབྲེལ་བསྒྲིགས་ལ་སྔགས་བཟླ། ཡང་སྔགས་ཕྲེང་ལས་འོད་ཟེར་སྔར་

༄༅། །ལྟར་གྲངས་མེད་པ་མར་འཕྲོས། ཁམས་གསུམ་རིགས་དྲུག་གི་སེམས་ཅན་ཐམས་ཅད་ལ་ཕོག །དེ་རྣམས་ཀྱི་རྒྱུད་ལ་ཡོད་
པའི་སྡིག་སྒྲིབ་སྡུག་བསྔལ་བག་ཆགས་དང་བཅས་པ་ཐམས་ཅད་མུན་པར་ཉི་མ་ཤར་བ་ལྟར་སངསང་དག་ནས་ཚུར་འདུས་སྔགས་ཕྲེང་ལ་ཐིམ་
པར་བསམ་ནས་བཟླ། ཡང་སྔགས་ཕྲེང་ལས་སྔར་ལྟར་འཕྲོས། ཕྱི་སྣོད་ཀྱི་འཇིག་རྟེན་ཐམས་ཅད་མངོན་པར་དགའ་བའི་ཞིང་ཁམས་དང་། 
ནང་བཅུད་ཀྱི་སེམས་ཅན་ཐམས་ཅད་རྡོ་རྗེ་སེམས་དཔའ་རིགས་ལྔའི་རང་བཞིན་དུ་གྱུར་ནས། དེ་ཐམས་ཅད་ཀྱིས་སྔགས་འུར་དི་རི་རི་སྒྲོགས་པར་
བསམ་ལ་བཟླ། ཕྱི་མ་འདི་གཉིས་ཀྱིས་གཞན་དོན་གཟུགས་སྐུའི་རྟེན་འབྲེལ་བསྒྲིགས་པ་ཡིན། དེ་སྐད་དུ་བག་ཆགས་རང་གྲོལ་ལས། འཕྲོ་
འདུས་དོན་གཉིས་བྱས་ནས་རྟོག་སྒྲིབ་སྦྱངས། ཞེས་སོ། །གསུམ་པ་གསང་བ་མན་ངག་རྫོགས་ཆེན་ལྟར་ལྷ་དང་རང་རྒྱུད་གཉིས་མེད་ལམ་

དུ་ཁྱེར་བ་ནི། བདག་དང་ལྷ་གཉིས་གཉིས་སུ་མེད་པར་བལྟ༔ ཞེས་པས་འདི་ལ་རང་ཡེ་ནས་རྣམ་དག་ལྷའི་རང་བཞིན་དུ་ཤེས་པས་རང་ལུས་རྡོ་
རྗེ་སེམས་དཔའ་བསྒོམ་པ་དང་། རང་སེམས་རྡོ་རྗེ་སེམས་དཔའི་ངོ་བོར་བསྒོམ་པ་གཉིས། དང་པོ་རང་ལུས་རྡོ་རྗེ་སེམས་དཔའ་བསྒོམ་པ་
ནི༑ དེ་ལྟར་ཕྱི་ནང་གི་བསྒོམ་རིམ་ལ་བརྟེན་ནས་རང་གི་སྡིག་སྒྲིབ་ཐམས་ཅད་དག་ནས་བད༷ག་ཉིད་སྐད་ཅིག་གི་དཔལ་རྡོ་རྗེ་སེམས་དཔའི་
སྐུ་རྒྱན་ཆ་ལུགས་མ་འདྲེས་ཡོངས་སུ་རྫོགས་པ་ལྷག་གེར་གསལ་བའི་ཐུགས་ཀར་ལྷ་ཡེ་ཤེས་སེམས་དཔའ་གོང་ལྟར་བསྒོམ་པའི་ཐུགས་
སྲོག་སྔར་བཞིན་ལ། ཧཱུྃ་ཡིག་གི་མཐར་ཧེ་རུ་ཀའི་ཡིག་བརྒྱ། ཕུབ་ཀྱི་སྦ་ཁྱུད་ལྟར་ཕྱི་ནང་རིམ་པ་གསུམ་ལ། ཕྱི་ནས་རིམ་བཞིན་དཀར་
པོ༑ དེའི་ནང་དུ་དམར་པོ། དེའི་ནང་དུ་སྔོན་པོའམ་ནག་པོ་གསུམ་ག་ཨོཾ་ནས་བཟུང་ཡིག་འབྲུ་རྣམས་ཐད་ཀར་འགྲིགས་པ། ཀློག་པའི་

༄༅། །ཚུལ་གྱིས་བཟླས་པ་བྱེད་པ་ན་ཡིག་འབྲུ་རྣམས་གདན་ལས་ཅུང་ཟད་འཕགས་ཏེ་གཡས་སུ་འཁོར་བ་ལ་སེམས་གཏད་ཅིང་། 
ཡིག་བརྒྱ་སྤྱིར་བཏང་ཅུང་ཟད་དང་། ཧེ་རུ་ཀའི་ཡིག་བརྒྱ་ཅི་ནུས་བཟླ་ཞིང་། གསལ་སྣང་བརྟན་པར་གྱུར་པ་དང་། ཕྱི་རིམ་གྱི་ཡི་གེ་བརྒྱ་པ་
དཀར་པོའི་ཕྲེང་བ་ལས། རང་མདོག་གི་འོད་ཟེར་མཁའ་ཁྱབ་ཏུ་འཕྲོས་པས་བདེ་བར་གཤེགས་པ་ཐམས་ཅད་ཀྱི་སྐུ་ལ་མཆོད་པ་ཕུལ་བ་དང་། 
སེམས་ཅན་ཐམས་ཅད་ཀྱི་ལུས་ཀྱི་སྒོ་ནས་བསགས་པའི་སྡིག་པ་དང་། སྒྲིབ་པ་ལྷག་མེད་དུ་སྦྱངས། སྐུའི་དམ་ཚིག་ཉམས་ཆགས་ཏུ་
གྱུར་པ་ཐམས་ཅད་བསྐངས་ཤིང་བཤགས་པར་བསམ་ལ་བཟླ། ཡང་སྔགས་ཕྲེང་དམར་པོ་ལས་རང་མདོག་གི་འོད་ཟེར་འཕྲོས། རྒྱལ་བ་
ཐམས་ཅད་ཀྱི་གསུང་ལ་མཆོད་པ་ཕུལ་བ་དང་། སེམས་ཅན་ཐམས་ཅད་ཀྱི་ངག་གི་སྒོ་ནས་བསགས་པའི་སྡིག་སྒྲིབ་ལྷག་མེད་སྦྱངས། གསུང་

གི་དམ་ཚིག་ཉམས་ཆགས་ཐམས་ཅད་བསྐངས་ཤིང་བཤགས་པར་བསམ་ལ་བཟླས་པ་བྱ། དེ་ནས་སྔགས་ཕྲེང་སྔོན་པོ་ལས་རང་མདོག་གི་འོད་
ཟེར་མཁའ་ཁྱབ་ཏུ་སྤྲོས། སངས་རྒྱས་ཐམས་ཅད་ཀྱི་ཐུགས་ལ་མཆོད་པ་འབུལ་བ་དང་། སེམས་ཅན་ཐམས་ཅད་ཀྱི་ཡིད་ཀྱི་སྒོ་ནས་
བསགས་པའི་སྡིག་སྒྲིབ་ལྷག་མེད་དུ་སྦྱངས། ཐུགས་ཀྱི་དམ་ཚིག་ཉམས་ཆག་སྡིག་སྒྲིབ་ཐམས་ཅད་བསྐངས་ཤིང་བཤགས་པར་བསམ་ལ་
བཟླས་པ་བྱའོ། །གཞན་ཡང་ཟབ་དོན་སྙིང་པོ་ལས། སྐུའི་དམ་ཚིག་ཉམས་ཆག་བྱུང་ན། ཨོཾ་བྷུདྡྷ་ས་ཏྭ་སོགས་དང་། གསུང་གི་
ཉམས་ཆག་བྱུང་ན། པདྨ་ས་ཏྭ་སོགས། དེ་བཞིན་དུ་ཐུགས་ལ། བཛྲ་ས་ཏྭ་སོགས་དང་། ཡོན་ཏན་ལ། རཏྣ་ས་ཏྭ། ཕྲིན་ལས་ལ། 
ཀརྨ་ས་ཏྭ་སོགས་རིགས་ལྔའི་ཡིག་བརྒྱ་སོ་སོར་བགྲང་བས་ཆག་ཉམས་སྦྱང་བ་ལ་མཆོག་ཏུ་ཡིན་པར་གསུངས་སོ། །གཉིས་པ་ཡང་གསང་

ལྟར༑ རང་སེམས་རྡོ་རྗེ་སེམས་དཔའི་ངོ་བོར་བསྒོམ་པ་ནི། སེམས་ཉིད་རང་བྱུང་གི་ཡེ་ཤེས་གདོད་ནས་སྐྱེ་འཇིག་
འཕོ་འགྱུར་དང་བྲལ་བ་འདི་རང་ངོ་ཤེས་ན། རྡོ་རྗེ་སེམས་དཔའི་དངོས་གཞི་ཡིན་ཏེ། བཤད་རྒྱུད་མེ་ལོང་ལས། ཐ་དད་མེད་པའི་རང་བཞིན་
ནི༑ །རྡོ་རྗེ་ཞེས་ནི་བཤད་པ་ཡིན། །ཞེས་པས། རྡོ་རྗེ་ནི་རང་བཞིན་དབྱེར་མི་ཕྱེད་པའི་སྟོང་ཉིད་ཡིན་ལ། སྟོང་པ་ཉིད་ལ་རྡོ་རྗེ་ཞེས་བྱ་སྟེ། 
མཉམ་སྦྱོར་ལས། རྡོ་རྗེ་སྟོང་པ་ཉིད་དུ་བཤད། །སེམས་དཔའ་ཡེ་ཤེས་ཆེན་པོ་སྟེ། །ཞེས་སོ། །དེས་ན་ཆོས་ཐམས་ཅད་སེམས་སུ་
འདུས༑ སེམས་ཉིད་སྟོང་པ་ཉིད་ལ་རྡོ་རྗེ་ཞེས་བརྗོད་པ་ནི། འཇིག་རྟེན་ན་རྫས་རྡོ་རྗེ་ཕ་ལམ་ནི་དངོས་པོ་ཐམས་ཅད་ཕར་འཇོམས་ཤིང་། 
ཚུར་གནོད་མི་ནུས་པ་བཞིན་སྟོང་པ་ཉིད་ཀྱིས་མཚན་མའི་ཆོས་ཐམས་ཅད་འཇོམས་པར་བྱེད་ལ། མཚན་མའི་ཆོས་ཀྱིས་སྟོང་པ་ཉིད་ལ་མི་

ཚུགས་པའི་ཕྱིར། རྡོ་རྗེའི་སྒྲས་བརྗོད་པ་ཡིན། དེའང་རྡོ་རྗེ་ནི་ཆོས་བདུན་དང་ལྡན་པ་སྟེ། མི་ཆོད་པ། མི་ཤིག་པ། བདེན་པ། སྲ་བ། 
བརྟན་པ་ཐམས་ཅད་དུ་ཐོགས་པ་མེད་པ། ཐམས་ཅད་དུ་མ་ཕམ་པ། ཞེས་བདུན་ལྡན་དུ་གསུངས། སེམས་དཔའ་ནི་བརྟན་བསྡུས་རྟོགས་
གསུམ་ལ་འཇུག་སྟེ། གཞིའི་སྐབས་སྟོང་ཆ་སྤྲོས་བྲལ་གྱི་ཡེ་ཤེས་རྣམ་ཀུན་མཆོག་ལྡན་ཤེས་རབ་སྟོང་པ་ཉིད། དེའི་སྣང་ཆ་ཐབས་འོད་
གསལ་བདེ་གཤེགས་སྙིང་པོ་རིག་པ་རང་བྱུང་གི་ཡེ་ཤེས་ཡིན་ལ། དེ་གཉིས་ཟུང་དུ་འཇུག་པའི་སེམས་ཉིད་སྣང་སྟོང་གཉིས་མེད་རང་བྱུང་གི་
ཡེ་ཤེས་དེ། སེམས་ཅན་ནས་སངས་རྒྱས་ཀྱི་བར་དུ་ངོ་བོའི་རང་བཞིན་ལ་བཟང་ངན་མེད་ཅིང་མི་འགྱུར་བར་གནས་པས་ན་བརྟན་པའི་རྡོ་རྗེ་
སེམས་དཔའ་ཞེས་བཤད་དེ། མགོན་པོ་བྱམས་པས། ཇི་ལྟར་སྔར་བཞིན་ཕྱིས་དེ་བཞིན། །འགྱུར་བ་མེད་པའི་ཆོས་ཉིད་དོ། །ཞེས་

༄༅། །སོ༑ །སེམས་ཉིད་རང་བྱུང་ཡེ་ཤེས་དེའི་ངོས་ནས་གཞལ་ན་འཁོར་བ་དང་། མྱང་འདས་ཞེས་པའི་བཟང་ངན་གཉིས་ཐ་
དད་དུ་མ་གྲུབ་པར་སེམས་ཉིད་དེའི་ཀློང་དུ་མཉམ་པ་ཉིད་དུ་བསྡུས་པ་ཡིན། དེའང་གང་བསྡུ་ན། འཁོར་འདས་ཐམས་ཅད་གང་དུ་བསྡུ་ན་རིག་
པ་རང་བྱུང་གི་ཡེ་ཤེས་སུ་གང་གིས་ན་སེམས་ཀྱི་རོལ་རྩལ་ཡིན་པའི་ཕྱིར། ཚུལ་ཇི་ལྟར་ན་ཡོད་མེད་ཡིན་མིན་མཉམ་པར་བསྡུས་པས། བསྡུས་
པའི་རྡོ་རྗེ་སེམས་དཔའོ། །གནས་ལུགས་ལ་འཁོར་འདས་གཉིས་བཟང་ངན་མེད་ཀྱང་། སྣང་ལུགས་ལ་བཟང་ངན་ལྟར་སྣང་བས་རྣམ་
གྲོལ་དོན་གཉེར་གྱི་གང་ཟག་གི་བླ་མའི་གདམས་ངག་ལ་བརྟེན་ནས་རང་སེམས་སངས་རྒྱས་སུ་རྟོགས་པ་ནི་རྟོགས་པའི་རྡོ་རྗེ་སེམས་དཔའམ། 
འབྲས་བུའི་རྡོ་རྗེ་སེམས་དཔའ་ཞེས་བསྟན་ཏེ། སློབ་དཔོན་ནཱ་གཱ་རྫུ་ནས། མཚན་མ་དམིགས་སུ་མེད་པའི་ཀུན་གཞི་བྱང་ཆུབ་སེམས། དུས་

སུ་སྐྱེ་འཇིག་མེད་པས་རྡོ་རྗེ་ཡིན། །དེ་ཡི་རང་ངོ་ཤེས་པས་སེམས་དཔའ་ཡིན། །ཞེས་སོ། །དེ་ལྟར་སེམས་ཉིད་གཉི༷ས་སུ༷་མེ༷ད་པ༷འི་རྡོ་རྗེ་
སེམས་དཔའི་གནས་ལུགས་ལ་བལྟས་པས་དེ་ལྟར་རྟོགས་ན། སྒྲིབ་གཉིས་བག་ཆགས་དང་བཅས་པ་མ་སྤང་རང་སར་གྲོལ་བ་སྟེ། ཡོངས་
རྫོགས་ཀྱི་རྒྱུད་ལས། དེ་ཡང་ཀུན་གཞི་བྱང་ཆུབ་སེམས། །ཡིན་པ་མེད་པའི་ལྟ་བ་རྟོགས། །མིན་པ་མེད་པའི་དགོངས་ཉམས་ལོན། །
ཡིན་མིན་མེད་པའི་སྤྱོད་པ་རྟོགས། །རེ་དོགས་མེད་པའི་བྱང་ཆུབ་སེམས། །རྩ་བ་ཡན་ལག་ཐམས་ཅད་ཀྱི། །ཆག་ཉམས་མ་བྱུང་མ་སྐྱེས་
པ༑ །བཤགས་བྱ་བཤགས་བྱེད་གཉིས་མེད་གྲོལ། །ཞེས་དང་། དཀོན་མཆོག་བརྩེགས་པའི་མདོ་ལས། བསྐལ་པ་སྟོང་དུ་བསགས་
པའི་ལས་དང་ཉོན་མོངས་པའང་། ཚུལ་བཞིན་ཡིད་ལ་བྱེད་པའི་སོ་སོར་རྟོགས་པ་གཅིག་གིས་མེད་པར་བྱེད་དོ། །ཞེས་སོ། །གཉིས་

༄༅། །པ་ཐུན་མོང་དུ་བསྟན་པ་ནི། ཁྲིད་སྦྱངས་སོགས་ལས་དང་པོ་པའི་དུས་ཐུན་བཅད་དེ། ཕྱི་ནང་གསང་བའི་བསྒོམ་རིམ། 
ཐུན་རེའི་ཁོངས་སུ་གཅིག་ཆར་ཉམས་སུ་ལེན་པའམ། ཐུན་རེ་རེ་བཞིན་ཉམས་སུ་བླང་ཡང་ཆོག་ལ། གང་ལྟར་ཡང་། ཉིན་ཐུན་ཆ་གསུམ་
ལྟ་བུར་ཆ་གཉིས་སུ་དམིགས་གནད་ལ་སྦྱང་། ཆ་གཅིག་ཏུ་སྔགས་བཟླ། གཙོ་བོར་སེམས་བསྐྱེད་དང་ལྡན་པས་ལྷའི་གསལ་སྣང་དང་། 
འགྱོད་སྡོམ་དྲག་པོ་དང་། གཉེན་པོ་ལ་ཐེ་ཚོམ་མི་ཟ་ཞིང་། སྒོ་གསུམ་འཇུག་པ་གཅིག་དྲིལ་གྱིས། ཡིག་བརྒྱ་འབུམ་ཕྲག་བཞི་སོགས་མི་
ཚིག་གི་བར་མ་ཆོད་པར་བཟླ་དགོས་ཏེ། རྒྱུད་ལས། གལ་ཏེ་ཏིང་འཛིན་འདི་མེད་ན། །རྒྱ་མཚོའི་འཇིང་གི་ཕ་ཝོང་བཞིན། །བསྐལ་པ་
བཟླས་ཀྱང་འབྲས་མི་འབྱིན། །ཞེས་དང་། དག་དང་མ་དག་སྟོང་འགྱུར་ཡིན། །ཏིང་འཛིན་ཡོད་མེད་འབུམ་འགྱུར་ཡིན། །ཞེས་སོ། །

དེ་ལྟར་རྟགས་མ་བྱུང་གི་བར་དུ་འབད་ཅིང་། རྒྱུན་དུའང་ཉིན་རེ་བཞིན་བརྒྱ་རྩ་བརྒྱད་དམ། ཉེར་གཅིག་རེ་མ་ཆགས་ན་དེ་ཉིན་ལྟུང་བ་གང་བྱུང་
བྱིན་གྱིས་བརླབས་པས་རྣམ་སྨིན་གོང་འཕེལ་དུ་མི་འགྲོ། འབུམ་ཕྲག་གཅིག་བཟླས་ན་ལྟུང་བ་ཐམས་ཅད་རྩ་བ་ནས་དག་སྟེ། སྙིང་པོ་
རྒྱན་ལས། པད་དཀར་ཟླ་བའི་གདན་གནས་པའི། །རྡོ་རྗེ་སེམས་དཔའ་ལེགས་དམིགས་ཏེ། །ཡི་གེ་བརྒྱ་པ་ཆོ་ག་བཞིན། །ཉི་ཤུ་རྩ་
རེ་བཟླས་གྱུར་ན། །ལྟུང་སོགས་བྱིན་གྱིས་བརླབ་འགྱུར་ཕྱིར། །འཕེལ་བ་ཏུ་ནི་མི་འགྱུར་ཞེས། །གྲུབ་པ་མཆོག་རྣམས་ཀྱིས་བཤད་པས། །
རྟག་པར་དུ་ནི་ཉམས་སུ་བླང་། །འབུམ་ཕྲག་གཅིག་ཏུ་བཟླས་གྱུར་ན། །རྣམ་པར་དག་པའི་བདག་ཉིད་འགྱུར། །ཞེས་སོ། །དེས་
ན་ད་ལྟའི་དུས་བོད་འདིར་དབང་རེ་མ་ཐོབ་པ་མེད། དབང་ཐོབ་ནས་གསང་སྔགས་ཀྱི་སྒོར་ཞུགས་པ་ཡིན། གསང་སྔགས་ཀྱི་སྒོར་

༄༅། །ཞུགས་ཕྱིན་ཆད་ནི། དམ་ཚིག་མ་བསྲུང་ན་དམྱལ་བར་ལྟུང་། བསྲུངས་ན་སངས་རྒྱས་ཀྱི་གོ་འཕང་ཐོབ་པ་གཉིས་ལས་
འགྲོ་ས་མེད་དེ། ཡོན་ཏན་མཛོད་ལས། སྔགས་ལ་ཞུགས་པའི་སྐྱེས་བུ་ངན་སོང་དང་། སངས་རྒྱས་གཉིས་ལས་འགྲོ་ས་གསུམ་པ་
མེད༑ །ཅེས་སོ། །དེས་ན་གསང་སྔགས་ཀྱི་དམ་ཚིག་ཕྲ་ཞིང་གྲངས་མང་ལ་སྲུང་དཀའ་བས། ད་ལྟ་རང་རེ་གཉེན་པོ་ཆུང་། དྲན་པ་ཉམས།
ཤེས་བཞིན་མེད། རྟོག་པ་རགས། ལྟུང་བའི་རྣམ་གྲངས་ཙམ་ཡང་ལེགས་པར་མི་ཤེས་པས། ཉམས་ཆགས་ཆར་བཞིན་འབབ་པར་
གདོན་མི་ཟ་བས། དེ་དག་གི་གཉེན་པོ་དུས་དང་གནས་སྐབས་ཀུན་ཏུ་རྡོར་སེམས་སྒོམ་བཟླས་འདི་ལ་ཡི་དམ་དུ་བཟུང་བ་གལ་ཆེ། མ་
ཟད་རང་ངོས་ནས་དམ་ལྡན་ཡིན་ཡང་གཞན་རྩ་བའི་དམ་ཚིག་ཉམས་པ་དང་གཏམ་བསྲེ་བ། སྤྱོད་ལམ་འབྲེལ་བ། ཐ་ན་ལུང་པ་གཅིག་

གི་ཆུ་ལ་བཏུང་བས་ཀྱང་། ཟླས་ཉམས་དང་། ཞོར་ཉམས་ཀྱི་ཉེས་པ་སྐྱེད་པས་བཤགས་སྦྱོང་ལ་འབད་དགོས་ཏེ། རྒྱུད་ལས། ཉམས་
ལ་འགྲོགས་ཤིང་ཉམས་པ་སྐོང་བ་དང་། །ཉམས་དང་སྣོད་མིན་རྣམས་ལ་ཆོས་བཤད་དང་། །ཉམས་ལ་མི་འཛེམ་ཉམས་པ་དེ་དག་གི། །
ཉམས་གྲིབ་སྐྱོན་གྱིས་གོས་པར་གྱུར་ཏོ་འཚལ། །ཚེ་འདིའི་རྐྱེན་དང་ཕྱི་མའི་སྒྲིབ་གྱུར་རྣམས། །རང་གནོང་འགྱོད་པའི་སེམས་ཀྱིས་
མཐོལ་ལོ་བཤགས། །ཞེས་དང་། ཚོགས་གྲལ་གཅིག་ན་ཆགས་ཉམས་ཅན་གཅིག་ཡོད་ན། དེའི་ཉམས་གྲིབ་ཀྱིས་ཕོག་སྟེ་དམ་ལྡན་
བརྒྱ་ཡོད་ཀྱང་སྒྲུབ་འབྲས་ཅུང་ཟད་མི་འབྱིན་ཏེ། རྒྱུད་ལས། ཇི་ལྟར་འོ་མ་ཐིག་པ་གཅིག །རུལ་བས་ཐམས་ཅད་རུལ་བ་ལྟར། །རྣལ་
འབྱོར་ཉམས་གྱུར་གཅིག་གིས་ནི། །རྣལ་འབྱོར་ཅན་ཀུན་མ་རུངས་བྱེད། །ཅེས་སོ། །དེ་སྐད་དུ་གྲུབ་ཆེན་ཨུ་རྒྱན་པས། གངས་

༄༅། །ཅན་གྱི་སྤྲང་པོ་རིན་ཆེན་དཔལ། །དགྲ་ཉམས་གྲིབ་མིན་པས་ཐུབ་མ་མྱོང་། །གྲོགས་བླ་མ་མིན་པས་སྐྱོབ་མ་མྱོང་། །
ཞེས་གསུངས་སོ། །གྲུབ་པའི་རྟགས་ཚད་ནི། དངོས་སུ་རིག་པ་དྭང་བ་དང་། ལུས་ཡངས་པ། དད་པ་དང་ངེས་འབྱུང་རྩོལ་མེད་དུ་སྐྱེ་
བ་སོགས་དང་། ཉམས་སམ་རྨི་ལམ་ཅི་རིགས་པར། འཁྲུ་སྐྱུག་དང་། ཁྲུས་བྱེད་པ། གོས་དཀར་གྱོན་པ། ཆུ་ཆེན་བརྒལ་བ། ཁྲི་
བཟང་པོར་འཛེགས་པ། དགེ་འདུན་མཇལ་བ། ཆོས་ཉན་པ། ཞོ་འོ་སོགས་འཐུང་བ། མཁའ་ལ་འཕུར་བ། མེ་འབར་བ། མ་ཧེ་དང་
མི་ནག་པོ་མཐོང་བ་དང་། ཉི་ཟླ་ཤར་བ་སོགས་བྱུང་ན་སྡིག་པ་དག་པའི་རྟགས་སུ་སྐུལ་བྱེད་ཀྱི་གཟུངས་ལས་གསུངས་པ་དང་། ལུས་ལ་
རྡུལ་དང་རྣག་ཁྲག་ཆུ་སེར་ཐོན་པ་སོགས་བྱུང་ན་ནད་དོན་པའི་རྟགས་དང་། གྲོགས་སྦུར་སོགས་སྲོག་ཆགས་ཕྲ་མོ་ཐོན་པ་བྱུང་ན་གདོན་དོན་

པའི་རྟགས་ཡིན་ནོ། །དེ་ལྟར་རྡོར་སེམས་བསྒོམ་བཟླས་ཅི་རིགས་པ་བྱས་པའི་རྗེས་སུ་ཐུན་བསྡུ་རན་པ་ན། ཕྱི་སྣོད་མངོན་དགའི་ཞིང་སྣང་། 
ནང་བཅུད་རྡོར་སེམས་རིགས་ལྔར་བསྡུ། དེ་རྣམས་རིམ་གྱིས་འོད་དུ་ཡལ་ནས་རང་ལ་བསྡུ། རང་ཡང་མཐའ་ནས་རིམ་གྱིས་འོད་དུ་ཡལ་
ནས༑ ཐུགས་ཀའི་སྔགས་འཁོར་ལ་ཐིམ། སྔགས་འཁོར་རྣམས། ཨོཾ་ནས་མཐའ་བར་གཅིག་གཅིག་ལ་ཐིམ། མཐར་སྙིང་པོ་ཧཱུྃ་གི་
ཞབས་ཀྱུ་ལ། དེ་ཧ་ཁོག །དེ་མགོའི་ཟླ་ཚེས་དེ་ཐིག་ལེ། ཐིག་ལེ་ནཱ་ད། ནཱ་ད་ནམ་མཁའ་ཡལ་བས་མི་དམིགས་སྤྲོས་པ་དང་བྲལ་
བའི་ངང་ལ་དར་གཅིག་ལྷོད་དེ་མཉམ་པར་བཞག །ཡང་རྣམ་རྟོག་གཞན་གྱིས་བར་མ་ཆོད་པར། ཨོཾ་བཛྲ་སཏྭ་ཧཱུྃ། ཞེས་བརྗོད་པས། རང་
ཉིད་རྡོ་རྗེ་སེམས་དཔའ་འཁྱེར་སོ་གསུམ་དང་བཅས་པའི་ངང་ནས་སྤྱོད་ལམ་ལ་འཇུག་ཅིང་། དགེ་བའི་རྩ་བ་གཞན་དོན་དུ་བསྔོ་བ་དང་། རང་

༄༅། །གཞན་གྱི་སྡིག་སྒྲིབ་དག་པའི་སྨོན་ལམ་བཏབ་པོ། །བཞི་པ། ཞར་བྱུང་བཟླས་བརྗོད་པ་བསླབ་པ་ནི། འཇིགས་མེད་
ཆོས་ཀྱི་དབང་པོའི་ཞལ་ནས། ལྟ་སྒོམ་སྤྱོད་གསུམ་གྱི་གདེང་མེད་ཀྱང་། བླ་མ་དང་ཡི་དམ་ལ་དད་གུས་ཆེ་བ་དང་། སྔགས་ཆོག་སོགས་ཆོ་
གའི་གཞུང་འདོན་པ་ལ་ཚིག་རྗེས་དོན་དྲན་གྱིས་བསྐྱེད་རྫོགས་ཀྱི་དམིགས་པ་མ་བྲལ་བ་དགོས། དེ་ཙམ་མ་ཤེས་ཀྱང་དད་གུས་དང་བཅས་མ་
ཡེངས་བར་ཆོ་ག་ལ་སྦྱོར་དངོས་རྗེས་གསུམ་ལྷག་ཆད་མ་སོང་བ་དང་། སྔགས་བཟླ་བའི་ཚེ་མ་དག་པའི་ལོང་གཏམ་གཞན་དང་བསྲེས་ནས་བཟླ་
བ་ནི། གསེར་ལ་ཟངས་སོགས་བསྲེས་པ་ནི། གསེར་མིན་ཟངས་མིན་དུ་འགྱུར་བར་ལྟར། སྔགས་ལ་སྐྱོན་ཞུགས་པར་འགྱུར་ཏེ། 
ཨུ་རྒྱན་ཆེན་པོས། ལོ་གཅིག་འབག་བསྙེན་བྱས་པ་བས། །ཟླ་གཅིག་སྨྲ་བཅད་བྱས་པ་དགའ། །ཞེས་གསུངས་པས། རང་གཞན་གྱི་

དོན་དུ་དམིགས་པའི་སེམས་བསྐྱེད་དང་ལྷ་གང་ཡིན་པའི་སྙིང་པོར་ཤེས་པའི་དག་དྲན་དང་བཅས་བསྙེན་སྒྲུབ་ཡན་ལག་བཞི་ཚང་དགོས། དེ་
ཙམ་མ་ཤེས་ཀྱང་བླ་མ་དང་ལྷ་དེ་དབྱེར་མེད་ཀྱིས་དད་གུས་དང་བཅས། གསོལ་འདེབས་ཀྱི་ཚུལ་དུ་སྒྲ་དག་ལྷག་ཆད་མེད་པ་མི་ཚིག་དང་མ་
འདྲེས་པར་བཟླ་བ་གལ་ཆེའོ། །དེས་ན་ད་ལྟའི་གྲོང་ཆོག་པ་རྣམས་ཀྱང་ཚོགས་གྲལ་སོགས་སུ་འདོན་པ་དང་བཟླས་བརྗོད་ཀྱི་དུས་སྨྲ་བཅད་
བྱེད་པ་ནི་ཅི་ནས་གནད་ཆེ། ཐ་མལ་པའི་ངག་འཁྱལ་དང་འདྲེས་པའི་འདོན་ཟློས་སོགས་ལ་སྙིང་པོ་ཅི་ཡང་མེད་པ་དང་། ཁྱད་པར་གཤིན་པོ་
སོགས་ཀྱི་དོན་ཡིན་ན། བར་དོའི་སེམས་ཅན་དེ་འཇིགས་སྐྲག་དང་སྡུག་བསྔལ་སོགས་ཀྱི་གདུང་བའི་ཚེ། ཕན་དུ་རེ་ནས་ཡོན་གནས་དང་
བླ་མཆོད་ཀྱི་དྲུང་དུ་རྒྱུག །དེའི་ཚེ་དེ་དག་གི་ཏིང་ངེ་འཛིན་མི་གསལ་བ་དང་། སྡོམ་པ་དང་དམ་ཚིག་མི་དག་པ་དང་། ཆགས་སྡང་གི་

༄༅། །གཏམ་དང་རྟོག་པ་ལ་སོགས་འཆད་གྱིན་ཡོད་ན་བར་དོའི་འགྲོ་བ་དེ་མངོན་ཤེས་དང་ལྡན་པ་ཡིན་པས། དེ་དག་ཤེས་ནས་
བླ་མཆོད་ལ་ལོག་ལྟའམ་ཞེ་སྡང་སྐྱེས་ནས་རྐྱེན་དེས་ངན་སོང་དུ་འགྲོ་བར་བཤད་པས། དེ་ལྟ་བུའི་བླ་མཆོད་ནི་ཡོད་པ་ལས་མེད་པས་དགའ། 
ཁྱད་པར་གསང་སྔགས་རྡོ་རྗེ་ཐེག་པའི་ཆོ་ག་རྣམས་ནི། བསྐྱེད་རིམ་གསལ་འདེབས་བརྗོད་པ་ཚིག་གི་སྒོ། །ཞེས་བསྐྱེད་རིམ་གྱི་གནད་དེ་
དག་གསལ་འདེབས་པའི་ཚིག་ཙམ་ཡིན་པ་ལ། གསལ་འདེབས་རྒྱུའི་བསྐྱེད་རྫོགས་ཀྱི་དོན་ལ་བློ་ཁ་ཙམ་ཡང་མི་ཕྱོགས་པར་ཁ་ཚིག་སྟོང་
པ་ཞིག་གིས་གསལ་གསལ་བསྒོམ་བསྒོམ་དམིགས་དམིགས་ལ་སོགས་པ་ཆོ་གའི་ཚིག་རིགས་མང་པོ་ཞིག་གྱར་མ་གྱེར་ཁུག་འུར་འུར་ཆེམ་
ཆེམ་དུ་གྱེར་ཏེ། དོན་གྱི་སྙིང་པོ་ངག་གི་བཟླས་བརྗོད་བསྙེན་པ་དངོས་ལ་ཐུག་ཙ་ན། བློ་བག་གིས་ལྷོད་ཐ་ན་ལུས་ཚུགས་དྲང་པོ་ཞིག་ཡོད་

པ་ཡན་ཆད་ཤིག་གིས་བཤིག །མི་དགེ་བ་བརྒྱ་ཕྲག་གི་འབྱུང་ཁུངས་ཐ་མ་ཁ་ལ་སོགས་པ་གཞིབ། ཕུ་མདའ་ལ་ཤོད་ཀྱི་གཏམ་འབྲེལ་བ་
མེད་པའི་ངག་འཁྱལ་མང་པོའི་གཏེར་སྒོ་ཕྱེ། ཕྲེང་བ་སྟོང་བགྲང་རྒྱུ་ནག་བདའ་བདའ་བྱེད་པས་དུས་འདའ། ཕྱི་འཕྲེད་ཙ་ན་ནམ་མཁའ་ལ་
གཅིག་བལྟས་ནས། བཛྲ་པུཥྤེ་དྷུ་པེ་ཟེར་ཞིང་རོལ་མོ་འུར་ཆེམས་སེ་གཏོང་བ་ནི། ཆོ་གའི་གཟུགས་བརྙན་ལས་ཀྱང་། ཡང་བརྙན་ཐ་
ཆད་པ་ཡིན་པས། དེ་ལྟ་བུ་ལས་ནི་བསམ་པ་རྣམ་དག་གིས་ལྟུང་བཤགས་སམ་བཟང་སྤྱོད་ཚར་རེ་ཙམ་བཏོན་ན་དེ་དགའ་ངེས་སོ། །དེ་ལྟར་མ་
དག་པའི་བཟླས་བརྗོད་དང་། ཆོ་གའི་གཟུགས་བརྙན་ལ་བརྟེན་ནས་གཤིན་པོ་ངན་སོང་དུ་འཕེན་པའི་བླ་མཆོད་དེས་ནི། གསོན་པོའི་སྐུ་རིམ་བྱས་ཀྱང་
ཕན་པ་ལས་གནོད་པ་ཆེ་བ་དེ་དང་འདྲ། དེ་ལྟ་བུ་དེས་དཀོར་ཟོས་པའང་ལྕགས་ཀྱི་ཐོ་ལུམ་མེ་འབར་བ་ཟོས་པ་དང་འདྲ་ངེས་དེས་ན་དད་གཤིན་གྱི་

༄༅། །དཀོར་ཟ་བའི་བླ་སྤྲུལ་གྲྭ་པ་སུ་ཡིན་ཀྱང་འདྲ་སྟེ། ཤ་ཆེ་ཆུང་ཐུད་སྲབ་འཐུག །འབུལ་བ་བཟང་ངན་ཁོ་ན་ལ་ཐུགས་དམ་གྱི་མཐིལ་
དུ་མི་བྱ་བར། ནད་པའམ་ཤི་ཕོ་སུ་ཡིན་ཀྱང་འདྲ་སྟེ། གལ་འགགས་ལ་བབ་སྟེ་སྡུག་ཐུག་པའི་སེམས་ཅན་སྐྱབས་བྲལ་དེ་ལ་ཕན་འདོད་ཀྱི་བྱམས་སྙིང་རྗེ་
བྱང་ཆུབ་སེམས་ཀྱིས་ཟིན་པའི་བསྐྱེད་རྫོགས་རང་གིས་གང་ཤེས་དད་པ་ངེས་ཤེས་དང་མ་བྲལ་བ་སྙིང་ཐག་པ་ནས་མི་ཡེངས་པར་འབད་དེ། ཆོ་ག་དང་བཟླས་
བརྗོད་སྒྲ་དག་སྒྲོས་གཙང་རེ་འགྲུབ་ངེས་བྱས་ན་ནད་པ་ཤི་ཕོ་གང་ཡིན་དེ་ལ་ཕན་ཐོགས་ངེས། མིའི་སྟན་ཐོག་ནས་རང་གི་སྒྲིབ་སྦྱོང་ཟེར་བ་ལྟར། རང་གཞན་
གྱི་ཚོགས་གཉིས་མཉམ་དུ་རྫོགས། འབྲེལ་ཚད་ཐར་ལམ་ལ་འགོད་པ་ཡིན་པས་དེ་ལྟ་བུ་ལ་འབད་དགོས། དེ་མ་ཡིན་པ་ད་ལྟའི་དུས་ན་བླ་མའམ་སེར་
མོ་ཅུང་ཟད་བཟང་དུ་རེ་བ་རྒྱུ་འབྲས་ཤེས་པ་རྣམས་ཀྱི་དཀོར་གྱི་ཉེས་དམིགས་ཙམ་ལ་འཇིགས་ནས་ནད་པ་དང་ཤི་པོ་སྡུག་ཐུག་པའི་སེམས་ཅན་དེ་ལ་

བྱིན་རླབས་དང་བསྔོ་སྨོན་ཙམ་ཡང་མི་བྱེད་པར་བྱམས་སྙིང་རྗེ་བྱང་ཆུབ་སེམས་ཀྱི་རྩ་བ་གཅོད། ཕལ་ཆེར་ནི་ཧ་ཅང་རང་འདོད་ཆེ་ཆེས་པས་སྦྱིན་བདག་
བདག་གི་ཚོགས་གྲལ་དུ་འོང་། དེ་ཚང་ལ་དགོས་རྒྱུའི་འདོན་པ་དེ་མི་འདོན་པར། རང་གི་ཁ་འདོན་ནག་ལྕིབས་ལྕིབས་ཞིག་བླངས་ཏེ། དེ་ཆགས་མི་
ཉན་པའི་ཁུར་གྱིས་འདོན་ཚུལ་བྱེད། དེ་དག་སུ་ཡིན་ཀྱང་འདྲ་སྟེ། རང་དོན་གྱི་འདོན་པ་དང་བཟླས་བརྗོད་སོགས་ཅུང་ཟད་རེ་བྱེད་པ་དེ་ལ་གཟབ་གཟབ་
ལྟ་བུ་བྱེད་ཅིང་དེ་རང་གི་སྒྲིབ་སྦྱོང་ངམ་དཀོར་སྦྱོང་ཡིན་ཁུལ་བྱེད། སྦྱིན་བདག་གི་འདོན་པ་མང་འཚོགས་ཀྱི་གྲལ་དུ་བྱེད་པ་དེ་ལ་ནི་ཁ་ཡེངས་མིག་
ཡེངས་ཁྲལ་རྒྱུག་མ་བྱེད། གང་སྐྱབས་པར་བྱ་རྒྱུའི་སེམས་ཅན་ཤི་གསོན་སུ་ཡིན་ཀྱང་། དེའི་དོན་ནི་བློ་ལ་མི་འཆར་བ་དེ་རྣམས་ནི་བྱམས་སྙིང་རྗེ་
བྱང་སེམས་རྩ་བ་ནས་ཆད་པ་ཡིན་པས་རྗེས་ནས་དཀོར་སྦྱང་བྱས་ཀྱང་རང་འདོད་ཡིད་བྱེད་ཀྱི་བློ་ངན་དེས་དཀོར་སྒྲིབ་སྦྱོང་བ་ཡང་དཀའ། དང་པོ་ཉིད་

༄༅། །ནས་བྱམས་སྙིང་རྗེ་བྱང་ཆུབ་ཀྱི་སེམས་ལ་གཞི་བཅོལ་བསྐྱེད་རྫོགས་སོགས་ཅི་ཤེས་ཅི་ནུས་ལ་སྙིང་ཐག་པ་ནས་འབད། སེམས་ཅན་
ལ་ཕན་འདོད་ཀྱི་ཀུན་སློང་དང་མ་བྲལ་བ་བྱས་ན། རང་ཁྱིམ་དུ་བསྐྱེད་རྫོགས་བསྒོམས་ཏེ་བཟླས་བརྗོད་བྱས་པ་དང་། གཞན་གྱི་ཁྱིམ་ནས་བྱས་པ་ལ་ཁྱད་
པར་སྤུ་ཙམ་མེད་ཅིང་། གང་ལྟར་ཡང་རང་འདོད་ཀྱི་བློ་དང་བྲལ་ཏེ། གཞན་དོན་ལ་དམིགས་དགོས་པ་ནི་འདྲ་བས་དེ་ལྟ་བུ་རེ་ངེས་པར་དགོས་གསུངས་
པ་ནི་བློ་དམན་རང་དང་རང་འདྲ་བ་ལ་ཞལ་གདམས་ཐུན་མོང་མ་ཡིན་པ་ཡིན་པས། ད་ལྟའི་དུས་ཀྱི་གྲོང་ཆོག་པ་རྣམས་ཀྱི་ཐུགས་ལ་འདོགས་པར་
མཛོད༑ དེ་ལྟར་སེམས་དམིགས་པ་ལས་གཞན་དུ་མི་ཡེངས་ཤིང་ཐ་མལ་གྱི་སྨྲ་བ་དང་མ་འདྲེས་པར་སྔར་བཤད་བཞིན། དུས་གཅིག་ལ་ཡིག་བརྒྱ་བརྒྱ་
རྩ་བརྒྱད་བཟླས་ན་སྔར་བྱས་ཀྱི་སྡིག་སྒྲིབ་ཉམས་ཆགས་ཐམས་ཅད་ངེས་པར་དག་པ་རྡོ་རྗེ་སེམས་དཔའ་ཉིད་ཀྱི་ཞལ་གྱིས་བཞེས་པ་ཡིན་ཏེ། དྲི་མེད་

བཤགས་རྒྱུད་ལས། བདེ་བར་གཤེགས་པ་ཐམས་ཅད་ཀྱི་ཐུགས་ཀྱི་ཡང་སྙིང་ཉམས་ཆགས་དང་རྟོག་སྒྲིབ་ཐམས་ཅད་སྦྱོང་བར་བྱེད་པ། ཡི་གེ་བརྒྱ་པ་
ཞེས་བྱ་བ་བཤགས་པ་ཐམས་ཅད་ཀྱི་རྒྱལ་པོ། འདི་དུས་གཅིག་ལ་ལན་བརྒྱ་རྩ་བརྒྱད་དུ་བཟླས་ན་ཉམས་ཆགས་ཐམས་ཅད་བསྐངས་ཏེ། ངན་སོང་
གསུམ་དུ་ལྟུང་བ་ལས་ཐར་བར་འགྱུར་རོ། །རྣལ་འབྱོར་པ་གང་ཞིག་གིས་ཡི་དམ་དུ་བཅས་ནས་འདོན་ན་མི་དེ་ཚེ་འདི་ལའང་དུས་གསུམ་གྱི་སངས་རྒྱས་
ཐམས་ཅད་ཀྱིས་སྲས་ཀྱི་དམ་པར་དགོངས་ནས་སྲུང་སྐྱོབ་མཛད་ལ། ཤི་འཕོས་ནས་ཀྱང་བདེ་བར་གཤེགས་པ་རྣམས་ཀྱི་སྲས་ཀྱི་ཐུ་བོར་འགྱུར་བ་
གདོན་མི་ཟའོ། །ཞེས་གསུངས་སོ། །ལྔ་པ་སྦྱང་འབྲས་དག་པ་ཐོབ་ཚུལ་ནི། ཐར་པ་རིན་པོ་ཆེའི་རྒྱན་ལས། རྣམ་པ་སུན་འབྱིན་པ་ཀུན་ཏུ་སྤྱོད་
པའི་སྟོབས་སོགས་སྟོབས་བཞི་རེ་རེས་ཀྱང་སྡིག་པ་འདག་པ་ནི། སྔོན་མི་གདུང་བ་སོར་མོའི་ཕྲེང་བ་ཅན་ཞེས་བྱ་བས་མི་དགུ་བརྒྱ་དང་དགུ་བཅུ་རྩ་དགུ་

༄༅། །བསད་པའི་སྡིག་པ་རྣམ་པ་སུན་འབྱིན་པ་ཀུན་ཏུ་སྤྱོད་པའི་སྟོབས་ཉམས་སུ་བླངས་བས་སྡིག་པ་བྱང་ནས་དགྲ་བཅོམ་པའི་འབྲས་
བུ་ཐོབ། ཡང་སྔོན་ཁྱེའུ་བདེ་བྱེད་ཅེས་བྱ་བས་མ་བསད་པའི་སྡིག་པ་གཉེན་པོ་ཀུན་དུ་སྤྱོད་པའི་སྟོབས་ཉམས་སུ་བླངས་པས་སྡིག་པ་དག་ནས་ལྷར་
སྐྱེས་ཏེ། འཕགས་པ་རྒྱུན་དུ་ཞུགས་ཀྱི་འབྲས་བུ་ཐོབ། ཡང་སྔོན་གཅུང་དགའ་བོ་ཞེས་བྱ་བ་བུད་མེད་ལ་ཆགས་པའི་སྡིག་པ་ཉེས་པ་ལས་བཟློག་པའི་
སྟོབས་ཉམས་སུ་བླངས་པས་དག་ནས་དགྲ་བཅོམ་པའི་འབྲས་བུ་ཐོབ། ཡང་སྔོན་རྒྱལ་བུ་མཐོང་ལྡན་ཞེས་བྱ་བས་ཕ་བསད་པའི་སྡིག་པ། རྟེན་གྱི་སྟོབས་
ཉམས་སུ་བླངས་པས་སྡིག་པ་དག་ནས་བྱང་ཆུབ་སེམས་དཔར་གྱུར་ཏོ། །ཞེས་གསུངས། དེ་སྐད་དུ་མགོན་པོ་ཀླུ་སྒྲུབ་ཀྱིས། གང་ཞིག་སྔོན་ཆད་བག་
མེད་གྱུར་པ་ལས། །ཕྱིས་ནས་བག་དང་ལྡན་པར་གྱུར་དེ་ཡང་། །ཟླ་བ་སྤྲིན་བྲལ་བཞིན་དུ་རྣམས་མཛེས་ཏེ། །དགའ་བོ་སོར་ཕྲེང་མཐོང་ལྡན་བདེ་བྱེད་

བཞིན༑ །ཞེས་སོ། །དེ་ལྟར་སྟོབས་དེ་དག་རེ་རེས་ཀྱང་སྡིག་པ་འདག་པར་འགྱུར་ན། བཞི་ཀ་ཚང་བས་བཤགས་ན་སྒྲིབ་པ་ཤིན་ཏུ་ཆེན་པོའང་འདག་
པ་སྨོས་ཀྱང་ཅི་དགོས་ཏེ། ཆོས་བཞི་བསྟན་པའི་མདོ་ལས། བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན། སྡིག་
པ་བྱས་ཤིང་བསགས་པ་ཟིལ་གྱིས་གནོན་པར་འགྱུར་རོ། །ཞེས་སོ། །དྲུག་པ་ཕན་ཡོན་ནི། དེ་ལྟར་རྡོ་རྗེ་སེམས་དཔའི་བསྒོམ་བཟླས་བྱས་པས། 
གནས་སྐབས་སྡིག་པའི་ཕུང་པོ་རི་རབ་ཙམ་ཡོད་ཀྱང་། ལན་གཅིག་བྱས་པས་ལྷག་མེད་དུ་དག་པ་དང་། བསྐྱེད་རྫོགས་ཟབ་མོའི་སྣོད་རུང་དུ་
འགྱུར་ཞིང་། ས་ལམ་གྱི་ཡོན་ཏན་ཁྱད་པར་ཅན་རྒྱུད་ལ་སྐྱེ་བ་དང་། མཐར་ཐུག་ཐར་པ་དང་ཐམས་ཅད་མཁྱེན་པའི་གོ་འཕང་བདེ་བླག་ཏུ་འགྲུབ་
ངེས་པ་སྟེ། རྡོ་རྗེ་སེམས་དཔའི་གླུའི་རྒྱུད་ལས། རང་བྱུང་ཐིག་ལེ་ཡི་གེ་བརྒྱ། །སངས་རྒྱས་ཀུན་གྱི་ས་བོན་ཏེ། །ཉམས་ཆགས་ཐམས་ཅད་

འཇོམས་པར་འགྱུར། །ཞེས་དང་། དགོངས་པ་ཚིག་གསུམ་གྱི་རྒྱུད་ལས། དེ་ཡི་སྡིག་
ཀུན་བྱང་ནས་ནི། །རྡོ་རྗེ་སེམས་དཔའ་འདྲ་བར་འགྱུར། །ཞེས་སོགས་སྔར་ལུང་དྲངས་པ་བཞིན་ནོ། །དེ་ཡན་
ཆད་ཀྱིས་རྡོ་རྗེ་སེམས་དཔའི་སྒོམ་བཟླས་ཀྱི་ཁྲིད་སོང་ངོ་།། །།གདམས་ཁྲིད་ནོར་བུའི་མེ་ལོང་ཅེས་བྱ་བའི་
སྔ་དུམ་རྫོགས་སོ།། །།དགེའོ།། །།དགེའོ།། །།དགེའོ།། །།

